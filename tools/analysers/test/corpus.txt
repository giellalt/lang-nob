Artikkel i boka Samisk skolehistorie 4 . Davvi Girji 2010. ¶
Ragnhild Sandøy (Foto: Haavard Stangnes, Nordlys) ¶
Da skolestyret i Tana i 1892 innførte forbud mot samisk i skolen, vakte det stor harme i allmuen, og motstanden varte ved i flere tiår. Likevel blei seks samtidige samer fra Vestertana [1] lærere, og til sammen virka de som lærere fra 1912 til sist på 1960-tallet. ¶
En av dem var Pavel Anderssen, og her skriver hans datterdatter om de seks og hvordan de var med og fornorska Finnmark. ¶
Ragnhild Sandøy er født i 1953 og vokste opp i Sørøysund, på Sunnmøre og i Salten. Ho er naturforvaltningskandidat fra Norges landbrukshøgskole, og har studert arkeologi og samisk ved Universitetet i Tromsø. Ho har arbeida bl. a. i Reindriftsadministrasjonen, Statens Skoger, Forskningsrådet og Tromsø kommune. Ho har bodd i Tromsø siden 1988 og er i dag daglig leder i Ishavskysten friluftsråd. ¶
Ragnhild Sandøy har vært samepolitisk engasjert, har deltatt i offentlige utredninger og har redigert og skrevet ei rekke rapporter og artikler i aviser, tidsskrifter og bøker innen ressursforvaltning, landskap og landskapshistorie i nord. ¶
I denne boka er ho og medforfatter av artikkelen Hammerfest – by med mange «komagtupper» i skolehistoria og ho har bidratt med å skaffe fram arkivmateriale og eldre tidligere upubliserte artikler. ¶
Min bestefar Pavel Anderssen, hans søster Anna, og deres søskenbarn Per og Gunhild Pavelsen [2] vokste opp i Bonjákas. Forfedrene flytta i generasjoner med rein mellom Utsjoki og Inari og Nordkynhalvøya/Digermullandet (Čorgas/Johkan) og Vestertana. Siidaen blei sterkt berørt av grensestengningene i 1852, og bestefaren, Pavel Olsen Ravne, og hans brødre tok tilhold ved Tanafjorden, med fiske, fedrift og båtbygging som leveveg. I 1883 solgte han og kona eiendommen i Gárggogeahči i Vestertana som skoletomt til Tana kommune og kjøpte en stor eiendom i Bonjákas som alle barna etter hvert fikk sin del av. Pavel Olsen Ravne sine etterkommere ( «Bávvalaččat» ) var politikere, forretningsfolk og karismatiske personligheter som manøvrerte mellom myndigheter, menighet og etnopolitikk. [3] ¶
Per Fokstad er kjent som forkjemper for samisk språk og kultur. Jeg visste at bestefar på mange vis vendte seg bort fra det samiske. Tilsynelatende gjorde de svært ulike valg. Hvorfor? Jeg ville vite mer. Jeg kryssforhørte mine foreldre og oppsøkte slektninger og tidligere elever av de seks, samt lokalhistorikere. Jeg leste alt jeg kom over om Finnmark og om lokal historie, dukka ned i mappene til Finnefondet [4] og Skoledirektøren på Statsarkivet. Jeg vandra på gjengrodde stier og reiste i tid og rom, etter hvert kunne jeg se deres liv, i skolen og i landskapet rundt. ¶
Stormaktene har gjennom århundrene kappes om herredømmet over Finnmarks ressurser og befolkning. Endringer i riksgrenser, regimer og regelverk har berørt Tana i særlig grad. [5] ¶
Lærernes rapporter i første del av 1900-tallet viser at med unntak av de store fiskeværene, var språket på kysten samisk. De som gikk på skole i Tana fram til 1880-tallet, lærte å lese og skrive samisk. I tråd med Stockfleth var skolelærerne lesekyndige samer, og fram til omlag 1870 blei lærebøkene gitt ut med tekst på norsk og samisk. ¶
Lærernes rapporter i første del av 1900-tallet viser at med unntak av de store fiskeværene, var språket på kysten samisk. De som gikk på skole i Tana fram til 1880-tallet lærte å lese og skrive samisk. I tråd med Stockfleth [6] var skolelærerne lesekyndige samer, og fram til omlag 1870 blei lærebøkene gitt ut med tekst på norsk og samisk. ¶
Fra 1860 var det stor vekst innen fiskeri og handel, og pomorhandelen var livsnerven langs kysten. Havnevesen, merkevesen og fyrvesen sørga for sikrere ferdsel på sjøen, og fra 1880 blei kommunikasjonene revolusjonert med post, telegraf og rutebåter. Her var penger å tjene, folk strømma nordover, fiskeværene blei nye knutepunkter fra Vesterålen til Varanger. ¶
Samtidig befesta staten stillinga overfor den samiske allmuen med lovverk og «vesener» . Jordsalgskontoret dreiv salg av "Statens grunn" , og Landbruksselskapet belærte folk om jordbruk. Topografiske kart med nye stedsnavn [7] blei utgitt. Skolen blei styrka med utvida undervisningstid, flere lærere og Finnefondet som finansierte internater og lønnstillegg til lærerne. ¶
Embetsspråket, handelsspråket og skolespråket var norsk [8] , likevel holdt samisk stand som morsmål på kysten til 2. verdenskrig. Mannfolkene var borte på sesongarbeid og fiske, mens kvinnfolkene rådde heime i hus og fjøs. ¶
Finnkongkeila (Sieidevuotna) var et fiskevær ytterst i Tanafjorden, nåværende Gamvik kommune. Plassen hadde vært brukt av samene i Tanafjorden og helt fra Utsjok under vårfisket i lang tid. Midt på 1800-tallet etablerte norske fiskekjøpere seg her, og det blei fast bosetting i været. På det meste rodde omlag 1000 fiskere fra Finnkongkeila. Fiskeværet blei brent under krigen, men ikke bygd opp igjen. Bildet er tatt omlag 1910. ¶
(Foto: Johannes Øwre / Finmarksbiblioteket) ¶
Sjøsamer i Nesseby, 1867 ¶
(Foto: Knud Knudsen / Varanger Samiske Museum) ¶
Historisk bestod Tana kommune og prestegjeld av det som i dag kalles Nedre Tana og store deler av dagens Gamvik og Berlevåg kommuner. I dag forbinder nok de fleste navnet Tana først og fremst med elva og dalen. [9] . Tanafjorden med fiske og båttrafikk var både livet og levevegen for allmuen. Det var nær kontakt mellom kysten og innlandet. Under vårtorskefisket var det mange «fiskerlapper» fra Tana og Utsjok som rodde fra Finnkongkeila. ¶
Bygdene ved Tanafjorden var sentrale i den samiske kulturreisinga i tiårene rundt 1900. Johan Eriksen Soffa i Stáhpogieddi redigerte sammen med Christian Andreassen den første samiske avisa, «Muitalægje» i 1873–1875, og Ole A. Andersen redigerte «Nuorttanaste» fra Lávvonjárga i årene 1912–1916. Flere i Tana var aktive debattanter i disse samiske organene. I juli 1919 blei den andre samekonferansen holdt i Bonjákas, med deltakere helt fra Sør-Norge. [10] ¶
T. v.: Johan Eriksen Soffa i Stáhpogieddi var omgangsskolelærer i Tanafjorden sist på 1800-tallet, men skolestyret erstatta han med en norsk seminarist. Han var med å stifta og redigere den første samiske avisa, «Muitalægje» (1873–1875), og blei seinere den første samiske emmisæren for Norsk Finnemisjon. ¶
(Foto utlånt av Aage Solbakk) ¶
T. h.: Ole A. Andersen fra Lávvonjárga var redaktør av Nuorttanaste 1912-16 (Foto utlånt av Yngve Johansen) ¶
I Tanafjorden var samisk så godt som enerådende språk. Etter grensestengningene kom flere kvenfamilier til Tanadalen, og i Bonjákas, i Boftsa og oppover i dalen blei det i tillegg til samisk snakka finsk/ kvensk. Langnes var en norsk enklave med prest, doktor, sorenskriver, handel, post og telegraf. Flere av familiene der holdt norske huslærere. I skolestuer og -gammer underviste samiske lærere. Rundt 1900 kom innvandrere sørfra; lærere, vegarbeidere til anlegget over Ifjordfjellet og bureisere i Masjok og Luftjok. ¶
Både i 1919 og 1920 blei det arrangert samiske stormøter i Bonakas. Bildet viser 1920-møtet, som hadde omlag 100 deltakere. Personene på bildet er: 1. Klemet Pedersen Solbakken, 2. Hans Baukop, 3. Ole Erik Nilsen Tapio, 4. Kristine Pavelsen g Lukkasen, 5. Marie Laura, 6. Berit Siri, 7. Karen Johansen, 8. Hansine Ravna g Krogh, 9. Anna Mathisen, 10. Agnes Ravna g Øvre, 11. Sofie Olsen, 12. Louise Gakko, 13. Ragnhild Andersen g Jensen, 14. Henrik Ravna, 15. Per Pavelsen Fokstad, 16. Nils Pavelsen, 17. Sabba Sabbasen, 18. Jakob Tapio, 19. Gunhild Mathisen g Solheim, 20. Marit Olsen, 21. A. O. Henriksen Lavonjarg, 22. Anna Pavelsen g Samuelsen, 23. Marit Sofie Pavelsen g Henriksen, 24. Gunhild Anderssen g Hirsti, 25. Samuel Olsen, 26. … Pavelsen, 27. Ragnhild Katrine Lavde g Børresen, 28. Josef Pedersen, 29. Hans Lavde?, 30. Ole Johansen, 31. Magga Henriksen, 32. Journalist-par, 33. John Haug, 34. Elsa Laula Renberg, 35. Daniel Mortenson, 36. Lars Pedersen, 37. Marit .. , 38. Per Hirsti, 39. Isak Hirsti, 40. Inga Iversen 41. Anna Samuelsen, 42. Ellen Marit Wigelius, 43. Ellila, bak nr. 15.: Ole Henriksen ¶
(Foto: J. W. Holm. Utlånt av Noras govvavuorká. Tegninga er tatt fra boka Solbakk: ¶
- dasgo eallin gáibida min soahtái / - selve livet kalder os til kamp. ¶
Cálliidlágádus 1999. Artikkelforfatteren har lagt til noen flere navn.) ¶
Under en visitas i Tana ba to unge samegutter biskop Johannes N. Skaar hjelpe med kristendomsopplæring på samisk. «Samisk er vårt hjertespråk, og dersom vi skal forstå de åndelige sannheter på en rett måte, må vi få høre dem på hjertespråket.» [11] 22. november 1892 vedtok Tana skolestyre at samisk ikke lenger skulle brukes i skolen, verken som undervisningsspråk i kristendom eller som hjelpespråk i andre fag. Flere foreldre holdt da barna borte fra skolen. I 1893 var skoleforsømmelsen 15 %, mot 8,5 % året før. Sogneprest Berglands [12] måte å lede sognet og skolestyret på førte til uro. Randi Thrane [13] skriver at forsømmelsene økte kraftig fra 1893 og utover, noe både ho og daværende skolestyre forklarer med fattigdom og avstander. ¶
Foreldrene i Vestertana og Stáhpogieddi skolekrets skreiv 13. januar 1896 et brev til Tana skolestyre [14] , der de refsa presten og autoritetene i bibelske vendinger. De framsatte sin motstand mot 1) at undervisninga i alle fag var på norsk, 2) at dr. Erik Pontoppidans forklaring var lagt til side og 3) at Nordahl Rolfsens lesebok blei brukt som lesebok. Brevet var ført i pennen av John Samuelsen Måsø (Gándda-Jovnna), kjøpmann i Gárggogeahči. Formannen la aldri brevet fram for skolestyret. Brevet blei trykt i «Nuorttanaste» 28. februar 1903. Debatten som fulgte nørte opp under uroen staten hadde forårsaka med å sette inn restriksjoner på tanasamenes bruk av land og vann. [15] ¶
Vedtaket i Tana skolestyre blei stående og satte strenge rammer for lærernes praksis i skolen, der de aller fleste starta uten å kunne norsk. Tross dette ville seks unge fra Tanafjorden utdanne seg. Lærerskolen var eneste alternativet, og dit var vegen lang og kronglete. Deretter var det et slit å komme gjennom og klare eksamen. Både Per og Gunhild Fokstad og Pavel og Anna Anderssen utdanna seg ved seminaret i Tromsø. Av dem måtte Anna nøye seg med 1-årig lærerinnekurs. Gunnar Olsen (Lille) fra Geresgohppi i Austertana og Per Erik Saraksen fra Auskarnes/Ávskár tok lærerutdanning i Kristiania (Oslo). Her portretteres de seks og deres gjerning i skole og samfunn. ¶
Min bestefar, Pavel Anderssen (1887 – 1963) var nest eldst av ti søsken. Foreldrene Anders Anderssen, Stáhpugiette-Ánde, og Anna Pavelsen Ravna, Bávval-Ánne, var fra Tanafjorden. De var strengt religiøse og levde av fiske og gårdsbruk i Bonjákas. ¶
Familiebilde fra 1908 eller 1909. Foreldra er Anders Anderssen, (Stáhpogietti-Ánde), og Anna Pavelsen Ravna, (Bávval-Ánne), Foran Petter Erik, de fire jentene fra v. Ragnhild Kristine, Gunhild, Anna Katrine, Marit, de fire guttene; fra v. Ole, Pavel, Nils og Anders. ¶
(Foto utlånt av Ragnhild Sandøy) ¶
Pavel la opp penger på fiske fra Finnkongkeila, og trass farens skepsis begynte han på lærerskole i Tromsø. Han ville ”virke oppe i Finmarken iblandt min nation (laperne)” skriver han i stipendsøknad til skoledirektøren. Etter eksamen i 1913 vikarierte han i kretsen Finnkongkeila–Kvitnes ytterst i Tanafjorden. I 1914 fikk han lærerpost i Hammerfest landsogn i Vinna–Storvik–Mefjord, seinere i Rypefjord–Storvik. Han hadde flere studieopphold på Askov højskole [16] og på landbruksskolen i Bodø. Han var først og fremst opptatt av håndverksfag og jorddyrking. I 1920 tiltrådte han som styrer på det staselige statsinternatet i Kårhamn. ¶
T. v.: Ungdomsbilde av Pavel Anderssen. ¶
(Foto utlånt av Ragnhild Sandøy) ¶
T. h.: Dette brevet som Pavel Anderssen skreiv til skoledirektøren i 1910 viser hvor vanskelig det kunne være å finansiere lærerutdanning. Merk at han ønsker å arbeide "iblandt min nation (laperne)" . (Kilde: Statsarkivet i Tromsø) ¶
Han gifta seg i 1927 med Gerda Hartvigsen, som blei min bestemor. Ho var fra Akkarfjord på Kvaløya, var 13 år yngre enn bestefar og av «blanda herkomst» . De hadde to barn som levde opp. Kårhamn lå sentralt i leia og var et stort sted med fisketilvirking, doktor, jordmor, rutebåt og handel. Bestemor hadde tjent hos nessekongen Bull i Repvåg og på Grand hotell i Hammerfest og vikarierte flere ganger som internathusmor. De hadde gårdsdrift og bygde sæter. De trivdes i Kårhamn. ¶
Pavel Anderssen satt for Venstre i kommunestyre og formannskap, skolestyre og vergeråd. Han var revisor for kommunen og trygdekassa og formann i Sørøysund sparebanks forstanderskap. ¶
I november 1944 blei familien evakuert til Helgeland, derfra dro de til Bergen der bestemor hadde tre søsken. I Hammerfest og Sørøysund brente tyskerne så godt som alle bygg. Bare kapellet i Hammerfest, setra til bestemor og bestefar og et par hus ellers blei stående. Bestefar blei beordra til Finnfjordbotn skoleleir. Der han var til leiren blei avvikla høsten 1949, store deler av tida var han styrer. Bestemor vikarierte som internathusmor på Finnfjordbotn og seinere på flere av de midlertidige internata i Sørøysund. ¶
Som styrer ved Fjordtun og skoleinspektør fra 1950 til 1956 var bestefar sentral i gjenreisinga av skolesystemet, og flere år etter pensjonsalder satt han fortsatt som skoleinspektør. Han brukte mye krefter for å gjenreise Kårhamn og statsinternatet, men etterkrigstidas Sørøysund var prega av strid. Med skoledirektør Gjermundsens [17] medvirkning blei sentralisering av skolestrukturen vedtatt i 1958. Denne løysinga var sår for Pavel. Ved Fjordtun blei det problemer, det gikk inn på han. Sårt var det og at barna med familier forlot kommunen. Derfor vantrivdes de og planla å flytte sørover etter barna. Men etter et besøk på Møre våren 1959 skreiv han: «... Jeg lengtet nordover til Finnmark. Jeg er nemlig 100 % finnmarking. Jeg kunne aldri bli fortrulig med folket der nede og deres skikker og seder.» De hadde bygd hus i Rypefjord i 1951, og der blei de. Hele sitt yrkesaktive liv virka han i skolen i Sørøysund, i 1963 mottok han Kongens fortjenestemedalje i sølv. ¶
Kårhamn internat 1925. Pavel Anderssen til venstre. ¶
(Foto utlånt av Ulf Jacobsen) ¶
Pavel Anderssen var en ivrig turmann. Her poserer han i Kårhamn med ørret han har fiska i Tverrfjordelva på Seiland. ¶
(Foto: Frida Evjen) ¶
Han omtales som en respektert og rettferdig lærer. Han snakka samisk med de eldre, men brukte ikke samisk i skolen. Per Fokstads idéer om samisk skole hadde han lita tru på. ¶
Han gikk med hatt og frakk, og omgikkes øvrighet og kulturpersoner. Selv om bestemor kunne samisk i oppveksten, brukte de aldri samisk heime. Når han i det offentlige rom blei konfrontert med det norske og samiske samtidig, valgte han bort det samiske. Det må ha vært ei stor personlig påkjenning. Begge barna tok lærerutdanning og skolte i Sørøysund noen år, men flytta så sørover. Etterslekta bor spredt fra Stord til Alta. ¶
Han fortalte gjerne om Kårhamn, om skoler og lærere i Finnmark, og om krig og evakuering. Han og far min hadde mange samtaler; om livet i Tana, om folk og predikanter, om Finnkongkeila, fiske og fangst. De diskuterte også samisk språk og grammatikk. Far min fortalte bestefar var en av Just Qvigstads informanter i samiske ord og stedsnavn. Bestefar hadde mye kontakt med Qvigstad og hadde mange av Qvigstads bøker. ¶
Bestefar hadde kjøpt en eiendom etter foreldrene, og drømte om et enkelt liv i Tana. Men dit ville bestemor ikke, ho ville til Tromsø. I 1963 døde han etter et lengre sykeleie. Den siste tida snakka han bare med bestemor - på samisk. De er begge gravlagt i Rypefjord. ¶
Per Fokstad (1890–1973) var sønn av Nils Pavelsen Ravna og Ravna Kristine Persdatter Risten i Bonjákas og eldst av seks søsken. Faren kunne gjøre forretninger av det meste og hadde innflytelse i mange miljøer. ¶
Ungdomsportrett av Per Fokstad ¶
(Foto utlånt av Aage Solbakk.) ¶
Unge Per tok lærereksamen i 1912 og fikk lærerpost på Norskholmen skole i heimkommunen. Norskholmen, samisk Dárosuolu, var da et lite senter midt i Tanaelva med handel, poståpneri og skole et par kilometer sør for Ruostefielbmá. ¶
Han hadde fire ganger permisjon fra lærerjobben for å studere: ved Askov folkehøjskole i 1915–16, ved Statens 4-maanedlige sangkursus i Oslo i 1917, ved Woodbrooke College i Birmingham i 1919–20 og ved Institut du pantheon de France i Paris i 1920–21. I København kom han i kontakt med grønlandske miljø. ¶
I 1933 gifta han seg med den 22 år yngre Aslaug Schøn fra Kiby utenfor Vadsø. De fikk fem barn. Høsten 1944 blei familien evakuert til Narvik der eldste dattera døde av tyfoidfeber.. ¶
Skolen på Norskholmen blei brent i 1944 og ikke gjenoppbygd. Bonakas skole blei derimot ikke brent, og undervisninga kom raskt i gang her i 1945. Her fikk Per Fokstad stilling som skolestyrer. I 1951 blei det bygd ny skole i Bonjákas, og Langnes skolekrets blei lagt ned. Den nye skolen fikk navnet Tana skole, der var Fokstad skolestyrer til 1961. ¶
Per Fokstad markerte seg tidlig som forkjemper for samisk morsmålsopplæring i skolen, blant annet i 1917 gjennom artikkelen Hvordan fornorskningen i barneskolen grep ind i mit liv. [18] På samekonferansen i 1919 bidro han til en resolusjon med krav om a) samisk som undervisningsspråk de tre første skoleårene, b) all religionsundervisning på samisk og c) norsk som fremmedspråk. Sitt program for samisk skole la han fram i artikkelen Samiske tankar og krav [19] i 1923, og i en betenkning til Den parlamentariske skolekommisjon (1923–26). Han ivra også for en samisk ungdomsskole (folkehøgskole). Skoledirektør Chr. Brygfjeld motarbeidde «denne sameagitator» i krasse vendinger. I 1937 foreslo Fokstad et «kulturinstitutt for samene» . I 1948 deltok han i Tilråding om samiske skole- og opplysningsspørsmål til Samordningsnemnda for skoleverket. ¶
Fokstad hadde sentrale verv gjennom Arbeiderpartiet, bl.a. var han ordfører i Tana, leder av fylkesskolestyret, leder av Samisk råd for Finnmark og medlem i den regjeringsoppnevnte Samekomiteen (1956–59). Han deltok og var en av talerne ved den første nordiske samekonferansen i Jokkmokk i 1953. I sine siste år orienterte han seg bort fra AP og støtta opp om den nye samepolitiske bevegelsen. Han var med på stiftinga av Norske Samers Riksforbund i 1968 og ved stortingsvalget i 1969 støtta han Samefolkets liste . ¶
Han fikk statsstipend i 1960 og året etter Kongens fortjenestemedalje i gull. ¶
Per Fokstad ¶
(Foto: Ragnhild Ravna) ¶
Per Fokstad med familie. Bildet er tatt utenfor huset til Per Fokstad i 1960. Fra venstre sønnen Are Fokstad, Per Fokstad, hans kone Aslaug Fokstad, datter Unni Fokstad, Kirsti Foss, Karin Simonsen og Sigrid Bertheussen. ¶
(Foto: Ragnhild Ravna) ¶
Han var mer filosof enn pedagog, og det var nok heller ikke så lett å omsette idéene i praksis. Fornorskingsinstruksen var gjeldende politikk, og som de fleste lærene på den tida, så han nok på norskkunnskaper som nødvendig for at samene skulle komme seg fram i livet. Nils Biti og Kjell Ballari forteller at han aldri underviste i samisk språk. Han snakka heller aldri om det samiske i skolen før i sine siste år som lærer. [20] Derimot drilla han elevene i korrekt norsk, også i kristendomstimene. «Norsk er det viktigste» , sa han til elevene. Han var en streng lærer, og flere forteller at han var hard mot de som var dårlige i norsk, spesielt de finsktalende. Det likte foreldrene dårlig. Det blei aksjonert for å få han avsatt som lærer, og Per Hirsti sendte barna sine bort på skole, forteller Øivind og Harald Hirsti. Barna til Per Fokstad merka lite til dette, forteller dattera Unni. De opplevde høylydte diskusjoner mellom slektninger, men følte at familien nøt respekt i lokalsamfunnet. Reisene og bøkene de hadde heime åpna verden, og faren blei sett som en spennende mann. ¶
Han tok et norsk etternavn. Kofte blei bare brukt i spesielle anledninger. Alpelua og dokumentmappa var hans kjennetegn. Kona var norsk, samisk språk blei ikke brukt heime, og han lærte ikke barna samisk. Barna flytta til Sør-Norge og Danmark, og kona flytta sørover kort tid etter hans død. ¶
Fokstad var kontroversiell i si samtid. Han huskes som forkjemper for samisk skolepolitikk og evna å se ideelle løsninger for samisk språk. Han satte likevel ikke teoriene ut i livet. Også Per Fokstad var en effektiv fornorsker i sin livsgjerning. ¶
Gunhild Katrine Pavelsen Fokstad (1892–1973) tok lærereksamen i 1918. Etter post på Skjånes i Hopsfjorden kom ho til Fuglåsen skole ved Mortensnes i 1921. Bortsett fra ett års permisjon på 30-tallet, blei ho resten av sitt yrkesaktive liv i Nesseby. Ho underviste både i små- og storskole i Fuglåsen, i småskole i Nesseby og på internatet i Karlebotn [21] ¶
I 1943 opplyste man fra skolestyret at Gunhild Fokstad var den eneste samiske læreren i Nesseby kommune. Ho underviste i den delen av kommunen der det var flest norsktalende, mens norske lærere skolte der de fleste elevene var samisktalende. På 20-tallet var elevene fra sørsida av fjorden internert på Fuglåsen, og ho underviste alle barna i kommunen i håndarbeid i Karlebotn. Ho fikk nok bruke sin samisk. ¶
Utafor forretningen i Bergeby i Nesseby ca. 1925. F. v.: Hjørdis Nilssen, Gunhild Fokstad, ukjent, ukjent, Birgit Henriksen, ukjent, ukjent, Marie Henriksen, Matti Nilssen, Elise Nessan, Johannes Nessan. ¶
(Foto: Henrik Nilssen / Varanger Samiske Museum) ¶
Bildet er trolig fra et lærermøte på 1930-tallet. Gunhild Fokstad helt til høyre foran, til venstre for henne er Hjørdis Nilsen, som da var lærer på Nesseby skole. ¶
(Foto utlånt av Varanger Samiske Museum) ¶
I 1928 deltok ho i utarbeidelsen av skoleplan for folkeskolen i Nesseby. Noen få år før hadde broren Per lagt fram sin samiske skoleplan, og Gunhild må ha kjent til den. Men den planen som blei vedtatt i Nesseby er verken prega av samiske eller lokale forhold. Vi har ikke klart å finne noen informasjon om Gunhild her forsøkte å fremme andre ideer enn de som blei vedtatt. ¶
Under siste del av krigen blei skolen tatt til proviantlager, da var det ingen undervisning. Tyskerne sprengte bruene, men rømte så og dermed blei bygda spart i 1944. Fuglåsen skole var den eneste skolen i kommunen som ikke blei brent, og undervisninga kom raskt i gang igjen. Skolebygget står der ennå, ikke langt fra Ceavccageađgi, det berømte kulturminnet på Mortensnes. ¶
Gunhild var myndig og flink med barn. Det var artig å gå på skolen hos henne, forteller Solbjørg Hirsti. Ho var ei stram, litt rund dame, alltid pent kledt i kjoler. Ho bodde i lærerleiligheta på skolen i alle år. Øystein Nilsen forteller at ho brukta samisk med samisktalende. Ho var en dyktig pedagog, underviste på norsk og snakka samisk, forteller Anton Hoëm. Bjarne Hirsti meiner at ho levde et stillferdig liv som ei ”alminnelig lærerinne” . Ho var ikke aktiv fagpolitisk. I 1934 meldte ho seg ut av Nesseby lærerlag. Ho var heller ikke politisk aktiv, skjønt ho var verdikonservativ og Høyre-velger i alle år. ¶
Fuglåsen skole ¶
(Foto Bernt Thomassen / Ulf Jacobsens fotosamling) ¶
Gunhild forblei ugift og hadde ikke egne barn. Da søstera Marit fikk tvillinger, tok ho til seg den ene, Inga, som vokste opp og gikk på skole på Mortensnes. Gunhild holdt fast ved det samiske og dro til familien i Bonjákas så snart ho hadde fri. Her var ho aktiv på mange måter, før krigen kjørte ho hesteskyss for faren. Niesa Astrid forteller at ho var ei snill og gavmild tante for en stor familie. Ho forguda niesene, og Inga var hennes hjertebarn. Som voksen bosatte Inga seg i Rogaland. ¶
Som pensjonist flytta Gunhild til Ruostefielbmá der ho hadde bygd hus. Da ho blei dement, delte niesene på å ha henne hos seg. Ho døde i Stavanger, men er gravlagt i Bonjákas. ¶
Anna Katrine Anderssen (1897–1992) gikk under navnet «Frøken Anderssen» eller også «Pavel-Anna» . «Stuorra-Ánne» , sa yngstebroren Per, han mente ho var for dominant. ¶
Etter påtrykk fra mora, hjalp broren Pavel til så Anna fikk skolegang. Ho gikk amtsskole i Vadsø, Halsøy folkehøgskole i Mosjøen og 1-årig lærerinnekurs i Tromsø i 1920/21. I 1921/22 fikk ho post i Sørøysund kommune, i kretsene Vinna-Mefjord. I 1922 dro ho til Nord-Varanger, men kom tilbake og skolte i Mefjord-Kårhamn. Ho fikk post Fjordtun - Kårhamn [22] i 1927 da Fjordtun internat stod ferdig. Ho underviste både i små- og storskole. ¶
Anna Anderssen, antatt fotografert i 1922 i Tromsø, like før hun begynte som lærer i Sørøysund. ¶
(Foto utlånt av Ragnhild Sandøy) ¶
Anna Andersen i midten, foran Kårhamn skole. Helt til høgre Frøken Isaksen, "Issa" , som var den første husmora på Kårhamn internat. ¶
(Foto: Pavel Anderssen) ¶
Tyskerne rekvirerte Fjordtun internat, og skolen måtte finne midlertidige lokaler. Høsten 1944 blei ho og husmor Elise Solvang evakuert til Kvæfjord. Høsten 1945 samla ho, Kvalsundlæreren Isak Leiros, og søster Lydia i Hammerfest sammen ungene i distriktet og reiste med dem til Finnfjordbotn. Fra 1949 til ho gikk av med pensjon i 1961 skolte ho ved Fjordtun, unntatt skoleåret 1951–52 da ho skolte i Alta. ¶
Kanskje sleit ho med forestillinger om disiplin og prestasjoner? Flere forteller at ho var slem som lærer. Niesa Laila Jensen fortalte at da tante Anna skolte i Krampenes, sendte ho formanende brev til foreldrene vedlagt hodelus fra ungene deres! ¶
Ho brukte ikke samisk i skolen, men tok heller ikke avstand fra det samiske. I 1957 var det et stort lærerstevne i Karasjok. Der deltok både ho, mine besteforeldre og foreldre. Far min fortalte at Anna dro mamma og han bygda rundt for å presentere dem for slekta. ¶
På 70-tallet kjøpte ho platene til Tanabreddens ungdom og sang med. Tanaelva var hellig. Ho sympatiserte med elveredderne og var mot utbygginga av Alta-Kautokeino-vassdraget. At sambygdingen og partifellen Haakon Henriksen [23] var aktiv motstander, medvirka nok til dette. Når Anna spanderte, kom laks, multer, ryper og reinkjøtt fra Tana på bordet. Ho kjøpte foreldregården der ho i 1957 bygde hytte. Dit reiste ho minst en gang i året, men ho blei nok på mange måter en fremmed i heimbygda. ¶
Anna og Pavel Anderssen i Karasjok på 1930-tallet ¶
(Foto utlånt av Ragnhild Sandøy) ¶
Anna Andersen, fotografert 1991, siste gang familien tok henne med hjem fra sykehjemmet. ¶
(Foto: Torgerd Sandøy) ¶
Anna Anderssen forblei ugift. Ho bygde hus i Rypefjord i 1953/54 og blei boende. Ho var aktiv i det lokale lærerlaget og i Finnmark lærerlag. Ho holdt seg godt orientert og kommenterte dem som satt med makta lokalt. Gjennom 40 år i skolen hadde ho hatt de fleste av dem som elever. ¶
Ho la seg borti mangt og fordømte det ho mente var ukristelig. Ho hadde ei skarp tunge som nok førte til beklemte situasjoner. Forholdet til broren Pavel blei etter hvert anstrengt. ¶
Ho hadde god økonomi og likte å kle seg i pels og skinnlue. Ho «finska» [24] , og med sitt spesielle utseende og ganglag var ho en markant skikkelse. Ho var tante for flere generasjoner og besøkte ofte tantebarna. Nevøen Reidar som var redaktør i Arbeiderbladet var ho svært stolt av. Ho hadde god hukommelse og fortalte gjerne om hendelser og skikkelser. Ho var gjestfri og sjenerøs. Eiendommen i Tana forærte ho nevøen Erling i Tromsø. Ho var tøff og uredd og reiste med fly rundt i landet helt til de siste årene. 95 år gammel døde ho på sykehjemmet i Indrefjorden og blei stedt til kvile i Bonjákas, ved siden av foreldrene. ¶
Foreldrene til Gunnar Olsen (Lille) [25] (1897 – 1977) var Ole Olsen Lille Ravdne, fra Ávskár/ Auskarnes ved Torhop og Anne Berthe Clemetsdatter Klemetsen. De flytta til Geresgohppi i Austertana. Gunnar var nest yngst av åtte søsken. Faren døde da Gunnar var 13 år. Han arbeidde på fiskebruket i Kongsfjord og sparte penger til skolegang. ¶
Gunnar gikk på Øytun ungdomsskole [26] i Havøysund i 1917. Skolen var eid av Indremisjonen, som også ga han lån for å ta lærerutdanning. Han hadde store problemer med å skrive norsk på lærerskolen, men fikk hjelp av klassekamerater. Etter eksamen i 1919, søkte han poster og hadde noen vikariater i Øst-Finnmark. ¶
Gunnar Olsen som nyutdanna lærer i 1921 ¶
(Foto utlånt av Magnhild Andreassen) ¶
Snefjord internat da det var nybygd i 1911. ¶
(Foto: Bernt Thomassen / Ulf Jacobsens fotosamling) ¶
I 1921 fikk han post som styrer på statsinternatet i den sjøsamiske kretsen Snefjord i Måsøy kommune. Her hadde det da i flere år vært konflikt mellom bygdefolket og læreren, og foreldrene hadde gått til skolestreik. Gunnar Olsen kommuniserte på bygdefolkets språk, og det blei satt pris på. Magna Johnsen fra Alta var internathusmor. De to gifta seg i 1925 og fikk etter hvert sju barn. De kjøpte eiendom i Pålbukta, ca. 1 km fra skolen, og på 30-tallet bygde familien her. De drev gårdsbruk og leverte melk til internatet. Bygda lå utenom skipsleia, og den gang var der ingen handelsmann på stedet, alt måtte fraktes med båt. Internatet var et samlingspunkt i bygda. ¶
Gunnar Olsen som lærer med elevene sine ved Snefjord internat 1939. Skolen holdt til i Gárggu ved Snefjordelva. Lærerinna som står til venstre er frøken Hånes. ¶
(Foto utlånt av Ole Bernt Lile) ¶
Internattomta i Snefjord. Tyskerne brente internatet i 1944, og det blei ikke bygd opp igjen her. I dag står bare restene av murene igjen. ¶
(Foto: Ola Graff) ¶
Gunnar Olsen beskreiv fjorden slik: «Snefjord er en ualminnelig vakker fjord, fjellene er lave og skråner jevnt nedover mot sjøen. Den lange strandlinjen er vidunderlig.» Snefjord var nok et kjært sted for han. Magna var oppvokst med furuskog og dro ofte til Alta om sommeren. Hennes søster Julie blei gift i Snefjord, og dermed blei de del av bygdas familier. Gunnar Olsen var folkelig, og six-pencen var hans hodeplagg. ¶
I 1944 blei familien evakuert til Steigen. Etter virke i Finnfjordbotn 1945–1946, var de tilbake i Snefjord høsten 1946. Den nye internatskolen blei påbegynt samme år, ikke på Gargoneset (Gárgonjárga) der den hadde stått før krigen, men i Pålbukta med kai og pakkhus og eget vassverk. I mars 1947 begynte undervisning av 15–16-åringer som hadde fått avbrutt skolegang på slutten av krigen, og fra høsten 1947 var det normal skole. ¶
De fleste elevene i Snefjord var samiskspråklige. Gunnar var pertentlig med norskundervisninga og snakka stivt riksmål. Magna hadde nok lært noe samisk, men norsk blei heimespråket, og ingen av barna lærte samisk. Dattera Magnhild mener at han ønska at barna skulle ha det enklere i framtidige studier enn han hadde hatt det. Han hadde kanskje et håp om at de skulle lære samisk seinere. Han lot ungene lese samiske tekster i Bibelen. De forstod ikke noe, men faren var fornøyd med uttalen! Flere av barna blei pedagoger. Ingen bor i Finnmark. ¶
Etter krigen blei den nye internatskolen i Snefjord bygd i Pålbukta. ¶
(Foto: Anny Karlstrøm) ¶
Gunnar Olsen med elevene sine ved Snefjord skole, 1960. ¶
(Foto utlånt av Magnhild Andreassen) ¶
Gunnar Olsen var med å etablere ski- og idrettslag, og satt i kommunestyret for Venstre. Han drev søndagsskole, og under gudstjenestene i Slotten kapell tolka han, var ofte forsanger og spilte orgel etter noter. Han foretok heimedåp og forretta i begravelser. Han var engasjert i Finnemisjonen [27] heile livet, solgte «Lappernes Ven» [28] , oversatte salmer og Ole Hallesbys andakter [29] . Da han blei pensjonist i 1963, flytta de til Alta, der han tok noen vikariater. Han tok språkkurs i engelsk og finsk, og høsten 1963 studerte han samisk ved Universitetet i Oslo. I Norges Finnemisjonsselskaps 75-års jubileum i 1963 framførte han «Samefolkets hilsen og takk» . «Hærra Gånagas» , Kong Olav, var blant gjestene. Han holdt også samiske andakter i radioen. ¶
I «Fornorskningen i kystdistriktene» viser han respekt for det samiske. Han, som andre, overvurderte imidlertid den sjøsamiske kulturens evne til motstand. Han er gravlagt i Alta. ¶
Per Erik Saraksen (1901 – 1989) vokste opp som nest yngst av fire søsken på Ávskár/Auskarnes, født av foreldre Sarach Olsen og Inga Eriksdatter Lukkari fra Ráttovuotna/Smalfjorden. Levevegen var fiske og småbruk. ¶
På skolen i Gárggogeahči blei han og de andre ungene internerte på loftet og overlatt mye til seg sjøl. [30] Etter folkeskolen arbeidde han som gjeter og fisker. Etter Amtsskolen i Tana i 1919, følte han at han beherska norsk godt nok til å søke seg videre og i 1919/20 gikk han på Trondarnes folkehøgskole. I 1920/21 hadde han post som omgangsskolelærer i Nord-Varanger. For å forbedre norsken tok han et år på Solborg ungdomsskole ved Stavanger. Mora solgte ei ku for å skaffe reisepenger. Etter nok en sesong på fiske søkte han Henrich Lyches 2-årige lærerskole i Kristiania (Oslo) 1922–1924. ¶
Ungdomsbilde av Per Erik Saraksen og Sabba Olsen. ¶
(Foto utlånt av Turid Heimen) ¶
Kiberg skole før krigen. ¶
(Foto utlånt av Turid Heimen) ¶
Høsten 1924 vikarierte han i Kiberg. I 1925 skolte han i Masjok-Luftjok i Tana. Både skole og innkvartering var dårlig, og han søkte og fikk skolepost i Kiberg i 1926. I 1930 blei det bygd ny skole i Kiberg, og den gamle skolen blei etter det brukt som bolig. Samme år gifta han og Inger Sabbasen fra Guivesgieddi i Vestertana seg. De fikk etter hvert fire døtre. I 1932 blei det statsinternat, og han fikk stillinga som styrer. ¶
Kibergs befolkning var av norsk, samisk og finsk avstamning. Hans Kr. Eriksen forteller at i sesongen hørtes alle Finnmarks språk og dialekter i været, og i mindre grupper blei alle språk brukt. De aller fleste elever var fortrulige med norsk når de begynte på skolen. Da Thor Frette [31] var i Kiberg i 1955 traff han mange finsktalende i været, mens både Saraksen og kollegaen Eriksen hevda at finsk ikke var brukt på mange år. Kiberg var et vitalt fiskevær med et blomstrende foreningsliv, og familien trivdes godt. Han og kona var et stilig par og vel ansett. Saraksen satt for Venstre i herredsstyret i flere perioder, samt i skolestyret og forliksrådet. Han organiserte skoleboksamlingene i kommunen. Under krigen bygde tyskerne et stort batteri på Kibergneset. Bygda blei ikke brent i 1944, og etter noen uker i Karasjok kom de tilbake, og i februar 1946 var skolen i gang igjen. ¶
Saraksen var en dyktig lærer, og Oddvar Støme og Hans Kr. Eriksen forteller at han inspirerte elevene, spesielt i norsk og historie. ¶
17. mai-feiring på Kiberg internat 1960. ¶
(Foto utlånt av Turid Heimen) ¶
Per Erik Saraksen med sine elever ved Kiberg skole. ¶
(Foto utlånt av Turid Heimen) ¶
Livet som internatstyrer var arbeidsomt, og han så seg om etter andre poster, bl.a. i Tana. I 1958 fikk han arbeid i Kåfjord i Alta, der han blei til 1965 da han flytta til Bossekop skole. I 1963 fikk han Kongens fortjenestemedalje i sølv. ¶
Samisk var parets morsmål, men i dagligtale snakka de godt norsk. I Vestertana slo de over på samisk når de traff bygdefolk. Også de valgte norsk som heimespråk, og ingen av barna lærte samisk. Dattera Turid Heimen forteller at ho ikke opplevde at det blei snakka samisk i Kiberg, og at det var vanskelig å kommunisere med besteforeldrene. Tre av døtrene bor i Finnmark, ei på Sørlandet, to blei lærere. ¶
Saraksen holdt mange kåserier i Sameradioen fra 1956 til 1972; om fiske og fangst i Tanafjorden, på Lofoten og Vestlandet, om sjøsamene og skolehistoria i Tanafjorden. Opptakene er dessverre borte, men manusene er bevart og er viktige beretninger om sjøsamisk kulturarv. I kåseriene har han et kritisk syn på fornorskinga, også ut fra egne opplevelser. Det virker ikke som han assosierte det med egen gjerning i skolen. ¶
Per Erik og Inger Saraksen er begge gravlagt i Alta. ¶
Skolestyrene [32] tilsatte norskspråklige lærere i samiske kretser, mens samisktalende lærere ofte blei plasserte i kretser der de fleste var norsktalende. I kretsene Skiipagurra og Sirbmá var Anna Anderssen og Gunnar Olsen blant søkerne i 1921. Kretsene innstilte samiske søkere, skolestyret ønska en vestlending. Trass negativ innstilling fra skoledirektøren, fikk Per Fokstad post på Norskholmen skole. ¶
Lærerne hadde fast lønn, og hørte slik de til de privilegerte i lokalsamfunna. Særlig blei internatstyrerne sett på som storkarer. ¶
Lærerinnene hadde ofte ett-årig lærerinnekurs, og vanligvis underviste de småskolen. De skulle gi små samebarn norskferdigheter og gi dem trygghet i en ny og ukjent hverdag. De var nøkkelpersoner, men hadde lavere lønn enn sine mannlige kollegaer. Siden få av dem var fra Finnmark og ennå færre forsto samisk, må det ofte ha vært svært vanskelig for dem å kommunisere med barna. ¶
Internatene var sentrale institusjoner i bygdene. De ga arbeidsplasser og de kjøpte varer og tjenester fra lokalbefolkninga. Internatstyrerne hadde ansvar for forpleining av barn, administrasjon av lærere, husmor og hushjelper, regnskap, brensel til oppvarming og belysning. Internatdrifta tok mye tid og krefter. Flere internatstyrere drev også jordbruk med fehold både for internatet og eget hushold. Blant dem var Gunnar Olsen og Pavel Anderssen. De og Per Erik Saraksen var styrere i en mannsalder, og de sleit seg alle ut i arbeidet. ¶
Ingen av dem, heller ikke Fokstad, lærte sine egne barn samisk. Lite ante de om kulturtapet de påførte sine egne. Bortsett fra enkelte ord og vendinger, kan ingen av etterkommerne deres samisk. Ingen bor i Tana eller der de vokste opp. De hadde store kunnskaper om Tana og Finnmark, om samisk tradisjon, språk og naturbruk. De var finnmarkspatrioter og hjembygdspatrioter, de hadde ordet i sin makt og var «fortellere» . Det var få samiske lærere i denne tida. De kunne ytt store bidrag til samisk språk og identitet. Kunnskapene deres blei aldri sett som ressurs, ikke av skolemyndighetene og neppe av dem sjøl. ¶
Alt tyder på at de seks utøvde sin gjerning som lærere flest. De var arbeidsomme og dyktige lærere. Alle søkte lønnstillegget fra Finnefondet, og rapporterte framgang i fornorskningsarbeidet. Oppdraget var ”fornorskningen” , dvs. å lære barna godt norsk, gi de muligheter som gode nordmenn. Samtlige virka som fornorskere, både i skolen og heimen. Livene deres var eventyr, forankra i naturen og i den velsigna fisken. De opplevde blomstringa langs Ishavskysten med russehandel, tørrfisk, prektige skoleinternater, gode kommunikasjoner og impulser fra den store verden. Krigen med okkupasjon, rasering og flukt levna lite tid til samiske spørsmål. I etterkrigstida blei dagsorden styrt av industrialisering, sentralisering, kald krig og enhetsskolen. I Vest-Finnmark blei internering i Finnfjordbotn skoleleir og gjenreisning en påkjenning. I Øst-Finnmark var det flere bygder og skoler som ikke blei brent, og for dem som var lærere her blei etterkrigstida ikke like krevende som i vest. ¶
De så ei ny tid og gjorde sitt beste. De tok nok for gitt at samisk, morsmålet, blei ivaretatt i heimen og at den samiske livsformen ville bestå. Deres tanker og valg må betraktes i lys av finnmarksbygdenes historie og storsamfunnets fornorskende kraft. ¶
I 1940 kom tyskerne og krigens drama. Høsten 1944 blei folk jaga fra hus og heim og 50 000 deportert sørover, der de fikk nye inntrykk og impulser. Etterkrigstida var prega av anleggsvirksomhet, et nytt og bedre Finnmark skulle gjenreises. Under den kalde krigen blei radikale elementer overvåka og kriminalisert, og dette virka hemmende også på samisk kulturreisning. ¶
De offentlige vesener vokste og blei omfattende med fiskeri- og jordbruksforvaltning, kommuneadministrasjon og helsevesen. Norsk var enerådende språk i offentlig administrasjon og partiapparater. Fra først på 1950-tallet blei samisk brukt bare voksne i mellom, og samisk som morsmål var på vikende front på kysten. ¶
Radiosendinger på samisk starta i 1946, og der blei Kathrine Johnsen fra Vestertana en ledende skikkelse i mange år. De samiske sendingene hjalp likevel lite til å motvirke språkskiftet som nå var i gang. ¶
Fornorskinga har foregått i skolen, men fornorskninga har vært et større samfunnsendrende prosjekt utøvd på mange arenaer. I ettertid kan vi se at de seks og deres samtidige var naive overfor den samiske kulturens evne til å overleve. ¶
I dag har samiske elever rett til opplæring i samisk, men noe revitaliseringsprogram for de mange som har mista språk og tradisjon er fortsatt ikke organisert. Språk- og kulturpåvirkninger foregår på stadig nye arenaer og med massiv gjennomslagskraft. ¶
Råderetten over fiskeriene og de nye kraftnæringene ligger utenfor lokalsamfunnene. Stadig færre samer lever av eller nær den naturen som formidles i samisk forskning, kunst og turistindustri. Altasaka brakte vern av land og vann på dagsorden. Nytt lovverk er vedtatt og nye institusjoner som Sametinget, Finnmarkseiendommen og Finnmarkskommisjonen er etablert. Hvilke konsekvenser disse nye institusjonene vil få for kultur og næringer i de samiske landskaper vet vi lite om i dag. ¶
Rypefjord, Kårhamn, Snefjord, Kiberg, Mortensnes og Bonakas er blitt andre steder. Sørøysundet, Tanafjorden og Varanger er blitt andre landskap, Finnmark et anna land. ¶
Adressebok for Finnmark fylke med skatteligninger. 11. utgave. S M Brydes forlag, Oslo 1943 Altern, Håvard og Andersson, Stig: Eksemplet Hammerfest. Gyldendal Norsk forlag 1971 Anderssen, Pavel: Brev 1950–1963. Privat Andreassen, Magnhild Oline: Glimt fra Snefjords historie. 42 år i statsinternatets tjeneste. Eget forlag 2009 Brygfjeld, Chr.: Diverse brev 1923–1925. Skoledirektøren i Finnmark. Statsarkivet i Tromsø Frette, Thor: Kiberg. Notat 03.05.1955 Samisk Arkiv Gammelshaug, Magne: Norges Samemisjon - en kortfattet historisk oversikt. Norges samemisjon Hirsti, Reidar: Sameopprøret. Gyldendal Norsk Forlag 1994 Hirsti, Reidar: En symfoni med sterke dissonanser. I: Stenstad, Finn (red.): Nordnorske stemmer. Orkana forlag 1997 Hoëm, Anton: Fra noaidiens verden til forskerens. Novus 2007 Jakobsen, Ragnvald: Sørøysunds historie. Sørøysund kommune 1983 Olsen, Gunnar: Om fornorskninga av kystdistriktene. Notat 1964 Meløy, Lydolf Lind: Snøfjord internat. Skoledirektøren i Finnmark 1976 Meløy, Lydolf Lind: Internatliv i Finnmark. Skolepolitikk 1900–1940. Det Norske Samlaget, Oslo 1980 Nilsen, Øystein: Karlebotn skole 50 år. Glimt fra Nesseby skolehistorie. Nesseby kommune 2002 Pedersen, Steinar: Lappecodicillen i nord 1751–1859. Universitetet i Tromsø 2006 Pedersen, Steinar: Trekk fra historien til Deanu gielda – Tana kommune – med hovedvekt på noe eldre historie. Tana kommune 2002 Qvigstad, Just: Tromsø off. lærerskole Beretning for 1910–1913. Tromsø off. lærerskole 1914 Samuelsen, John: Skriv 13. januar 1896. I: Nuorttanaste 28. febr. 1903 Sandøy, Pål: Soga om Pavel Anderssen. Manus 2000 Saraksen, Per Erik: Brev til skoleinspektøren. 24.10.1962 Saraksen, Per Erik: Kåserier Sameradioen 1956–1972. Diverse manus er trykt i Tana Årbok Solbakk, Aage og Vuolab, Solveig: Deanuleahki sogat historjá / Tanadalen slekter historie. Čálliid Lágádus 2001 Tanens skolestyre: Skoleplan for Tanens folkeskoler. 1892 Thrane, Randi: Glimt fra Tana skolehistorie. I: Årbok for Tana 1984 ¶
Takk til alle som raust har bidradd til fortellinga om de seks lærerne, og deres samtid: Unni Schøn Fokstad, Turid Heimen f. Saraksen, Magnhild Andreassen f. Olsen, Ole Bernt Lile, Pål Sandøy, Elisabeth Pavelsdatter Sandøy, Marit Jørgensen, familien Lille/ Kratteng, Øyvind Hirsti, Astrid Jørgensen, Bjarne Hirsti, Solbjørg Hirsti, Harald Hirsti, Kjell Ballari, Nils Evald Biti, Nils Ole Gaup, Simon Saraksen, Øystein Nilsen, Torbjørn Bjørkli, Anton Hoem, Oddvar Støme og Hans Kr. Eriksen. ¶
[1] Vestertana, dvs. Deanodat, har gjennom historia omfatta nedre Tana og store deler av Tanafjorden. Dette bekreftes bl.a. når Pavel Anderssen som vokste opp i Bonjákas (bygda), sa han var fra Vestertana (siida). ¶
[2] Fra 1918 brukte begge det norske gårdsnavnet Fokstad som etternavn i stedet for Pavelsen. ¶
[3] Reidar Hirsti: En symfoni med sterke dissonanser . I: Stenstad, Finn (red.): Nordnorske stemmer. Orkana forlag. 1997 ¶
[4] Finnefondet er omtalt flere steder i Samisk skolehistorie , bl.a. i Henry Mindes artikkel i bind 1. ¶
[5] Se bl.a. Steinar Pedersens skrifter Lappecodicillen i nord 1751 – 1859 . Universitetet i Tromsø 2006 og Trekk fra historien til Deanu gielda-Tana kommune - med hovedvekt på noe eldre historie. Tana kommune 2002. ¶
[6] Nils Vibe Stockfleth var prest og samisk språkforsker og hadde stor innvirkning på skolepolitikken i tida 1820–50. Mer om Stockfleth i Hans Lindkjølens artikkel i Samisk skolehistorie 1 . ¶
[7] Om kart og stedsnavn i fornorskinga, se Kaisa Rautio Helander: Namat dan nammii . Dieđut 2008, og Yngve Johansen: Instruks for bruk av samiske stedsnavn på kart . Tana årbok/ Deanu jahkegirji 2007. ¶
[8] I eldre tid var det skriftlige og tildels det formelle muntlige språket i større eller mindre grad dansk. ¶
[9] Tana og Polmak kommuner blei slått sammen i 1964. ¶
[10] Solbakk, John T./ Aage (red): - dasgo eallin gáibida min soahtái / - selve livet kalder os til kamp. Čálliidlágádus 1999 v ¶
[11] Biskop Johannes N. Skaar tok initiativ til å etablere Norsk Finnemisjon i 1888. Misjonen hadde samisktalende predikanter og seinere menighetssøstre. Institusjoner i Tana: Gamlehjemmet i Leirpollen (1914), barnehjemmet Hans Schanches Minne på Langnes (1925) og kapellet i Vestertana (1934). ¶
[12] Aslak Bergland var sogneprest og skolestyreformann fra 1892 til 1903. Han blei kalt «Skipresten» . ¶
[13] Randi Thrane: Glimt fra Tana skolehistorie. I: Årbok for Tana 1984 ¶
[14] Brevet var skrevet på samisk og er gjengitt i denne boka, under tittelen Vestertana og Stáhpogieddi krets krever undervisning på morsmålet. (red.) ¶
[15] Kilder: Steinar Pedersen: Lappekodisillen i nord 1751–1859: Fra grenseavtale og sikring av samenes rettigheter til grensesperring og samisk ulykke. Sámi allaskuvla 2008. Regnor Solbakk: Samebevegelsen i Norge: idé og strategi 1900–1940. UiT 1998 ¶
[16] Askov højskole i Sønderjylland i Danmark var oppretta i 1865 og var en av de ledende danske folkehøgskoler i tradisjonen fra N. F. S. Grundtvig. Hit kom elever fra hele Norden, blant annet mange lærere. ¶
[17] Arthur Gjermundsen var aktiv i Arbeiderpartiet og opptatt av å modernisere Finnmark og skolestrukturen. ¶
[18] Artikkelen blei trykt i boka Hidle og Otterbech (red.): Fornorskningen i Finmarken og er gjengitt i denne boka. ¶
[19] Hannaas (red): Norsk aarbok 1923 ¶
[20] Se Ragnhild Ravnas artikkel i Samisk skolehistorie 2 . ¶
[21] Karlebotn var statsinternat fra 1933 ¶
[22] I denne tida gikk elevene på skole i perioder på 3–6 uker, såkalte «skoleturer» . F.eks. kunne småskolen og storskolen gå vekselvis. Lærerne hadde ofte undervisning på to skoler og pendla mellom disse. ¶
[23] Haakon Henriksen (1920–1980) fra Lávvonjárga var lærer og kommunestyremedlem i Alta. Han var en av lederne for motstanden mot utbygginga av Alta–Kautokeino-vassdraget og var bl.a. leder for Aksjonsutvalget for bevaring av Alta–Kautokeinovassdraget. ¶
[24] Finske, dvs. snakke gebrokkent norsk med samisk aksent. ¶
[25] Han var døpt Gunnar Olsen Lille, men som voksen brukte han bare Gunnar Olsen. Av hans etterkommere har noen brukt Lille eller Lile, andre Olsen. ¶
[26] Øytun Folkehøyskole eller Finnmarkens kristelige ungdomsskole var helt ny i 1917. ¶
[27] Fra 1966 Norges Samemisjon. ¶
[28] Utgitt av Finnemisjonsselskapet fra 1910, fra 1925 fikk bladet navnet Samenes Venn. ¶
[29] Ole Kristian Hallesby (1879-1961) var professor i teologi ved Menighetsfakultetet i Oslo og formann i Det norske lutherske Indremisjonsselskap. Han skreiv ei rekke bøker og var kjent for sin dogmatiske og kompromissløse forkynnelse, der han hevda at alle som ikke var omvendte ville havne i helvete. ¶
[30] Se Per Erik Saraksens fortelling i denne boka: Minner fra folkeskoletida mi, på skolestueloftet i Vestertana. (red.) ¶
[31] Thor Frette (1918-1987) var oppvokst i Karasjok og i 1949-62 programsekretær i NRKs samiske sendinger. Han blei seinere språkforsker og samisklektor ved Universitetet i Oslo, statens navnekonsulent for nordsamiske stedsnavn og forfatter av Norsk – Samisk ordbok . ¶
[32] Fram til 1889 skulle sognepresten være formann i skolestyret. Mellom 1889 og 1959 var sognepresten fast medlem. ¶
Flere artikler fra Samisk skolehistorie 4 ¶
Karine og den forsvunne regla ¶
Arven  ¶
Karine besøker bestemor Margrethe på gamlehjemmet. – Jeg visste det ikke da, men dette var en av de siste gangene jeg møtte bestemor. Men før hun døde ga hun meg en helt spesiell arv. ¶
Karine og Kine bor i Børselv, en liten bygd langt nord i Norge. Den er litt spesiell. Mange i bygda snakker et annet språk en norsk. Det kalles kvensk. Både Karine og Kine kan snakke litt kvensk. Men ellers er de som unge jenter flest. De liker å pynte seg, og høre på musikk. ¶
Starten  ¶
Det begynte for et år siden. Det er sommer. Karine og Kine lager musikk hjemme i Børselv. De drømmer om å spille inn en låt på cd. –Men hvordan skal vi få til en tekst til låten? Vi fikk jo ikke til noe i går. Kanskje vi kan bruke noe som allerede er laget? Men det må være noe med rytme, tenker Karine ¶
Det er morgen. Karine våkner av høye lyder ute på gårdsplassen. Hun åpner vinduet. Det er pappa som jobber. ¶
– Hvor du bråker, sier Karine. ¶
– Jeg bråker ikke, svarer pappa. ¶
– Er du våken allerede? Skal vi dra til Lakselv i dag? ¶
–Okei. ¶
I bilen tenker Karine på bestemor. Da hun bodde hjemme, fortalte hun mye fra gamle dager. Spennende ting som nesten ingen vet om. Noe sånt hadde vært fint å få med i låten. ¶
– Det må vi få til, tenker Karine. ¶
I Lakselv drar Karine rett på biblioteket. Damen bak skranken smiler til henne. ¶
– Hei, jeg leter etter noen kvenske bøker, sier hun ¶
– Det er ikke sikkert at vi har noe særlig som er på kvensk, svarer damen. ¶
Kanskje jeg likevel kan finne noe her, tenker Karine og ber damen lete. Hun finner noen bøker som de blar gjennom. Men det står ingenting om kvenske ting. ¶
– Nei, jeg må nok lete andre steder, sier Karine. ¶
– Det blir spennende. Det er jo rene detektivarbeidet, sier damen. ¶
Karine og Kine  ¶
Børselv ligger i Porsanger kommune i Finnmark, langt nord i Norge. Denne kommunen var den første i landet som fikk navn på tre språk, norsk, samisk og kvensk. Til Børselv kom de første kvenene for mer enn 300 år siden. De kom via Karasjok, fra Tornedalen på grensa mellom Finland og Sverige. Da bodde det allerede sjøsamer i området, og fjellsamene kom dit med reinene sine hver vår. Men i dalen ved Børselva bodde det ingen. Der slo kvenene seg ned. ¶
Karine synes det er morsomt å bo på en gård. Kine liker å hjelpe henne i fjøset. De gir mat til kyrne og hjelper til med melkingen. Og så like de å erte kyrne og kjele med kalvene. At det blir litt fjøslukt i klærne gjør ingenting. ¶
Hunden Sassy og Karine synes det er morsomt når en av kalvene kommer seg løs. Da løper den så fort som den klarer, og hopper og danser. Sassy bjeffer og Karine ler. ¶
Men pappa liker det ikke. Det er han som må løpe etter kalven for å fange den med et tau. Hvis den får løpe fritt kan den stikke av og bli borte. Men kalven liker slett ikke å bli satt fast. Den stritter imot, og er så sterk at det bare er så vidt pappa klarer å få den inn i fjøset igjen. ¶
Det som ikke er like morsomt er når oksene skal sendes til slakteriet. ¶
Da er det bedre å jobbe med hjemmesida. Der forteller Karine om seg selv og livet sitt. Hun forteller om bygda Børselv og om kvenene. Og så forteller hun om poplåten hun og Kine skal lage. Hun kan sitte timevis foran datamaskina hvis ikke mamma avbryter henne. For eksempel for å be henne dra og besøke bestemor. ¶
Bestemor  ¶
Lenge bodde bestemor hjemme på gården, men nå er hun flyttet på gamlehjemmet. Karine liker å besøke henne. Hun savner bestemor. Det var fint da hun bodde hjemme. Da fortalte bestemor mange spennende historier fra gamle dager, fra da hun var ung. Da ble det snakket mest kvensk i bygda, men også en del samisk og norsk. Mange av de som bodde der kunne alle tre språkene. ¶
Det er ikke så langt til gamlehjemmet. Det er en fin sykkeltur gjennom bygda, forbi kafeen, huset til vennene til mamma og pappa, kirka og bedehusene. ¶
– God dag! Går det bra? spør Karine. ¶
–Ja, det går bra, svarer bestemor. Enn med deg? ¶
–Ja. det går bra, svarer Karine. ¶
–Når skal du begynne på skolen? spør bestemor. ¶
–Jeg tror det er den 18. ¶
Bestemor har lært Karine hva de forskjellige fingrene heter på kvensk- Noen ligner litt på de norske navnene, mens andre er helt forskjellige. ¶
Nå vil Karine vite om bestemor kan noen gamle kvenske regler som hun og Kine kan bruke som tekst til poplåten sin. Noe hun lærte da hun var barn. Men da svarer bestemor bare: –Nei, jeg husker ikke. Hun er trøtt og klarer ikke å tenke. ¶
Karine synes det er synd bestemor er begynt å bli glemsk. Hun kunne jo så mange kvenske regler, men plutselig husker bestemor litt: ¶
– Maanantaina makkarat vallaat, tiistaina tikkhuun tukkit … men så husker hun ikke mer. ¶
Annas regle  ¶
Det var bra at bestemor husket litt, tenker Karine. Hun er sikker på at bestemor har fortalte henne regla om ukedagene før. Men da var hun yngre, og hørte ikke så nøye etter. ¶
Kine er enig i at regla hadde passet fint som tekst til låten. Men skal de kunne ruke den må de finne resten av regla. Nå har de jo bare mandag og tirsdag. Det er jo fem ukedager igjen å finne. ¶
Karine leter på internett. Det står litt om kvener der, men ikke så mye. Og når hun søker på ordet kven, havner hun ofte på nynorske sider, for på nynorsk er kven det samme som hvem på bokmål. ¶
Kvenene er en av fem nasjonale minoriteter i Norge … leser Karine. Kvensk er godkjent som et eget språk … leser hun et annet sted. Men den gamle regla til bestemor finner hun ikke.. ¶
Karine gir opp letingen på internett. I stede blir hun med mamma og pappa på fisketur. Ved Børselva er det mange fine steder. I dag drar de opp til et sted der elva skjærer seg gjennom fjellet i en trang dal. Rett nedenfor er det en flott fiskeplass. Der er kan man stå oppe på berget og se fisk i elva hvis man er forsiktig, ¶
Da de kommer fram er Anna allerede der. Hun er en av de ivrigste laksefiskerne. Nå har hun tent bål og tatt seg en kaffepause. –Å, kommer det folk, sier hun. Sett dere ned og drikk kaffe, sier hun. ¶
Karine vil høre om Anna har hørt regla bestemor husket begynnelsen på, den om ukedagene. Anna er en av de som har kvensk som morsmål, og fortsatt bruker språket. ¶
Men Anna kan ikke denne regla. Hun har hørt den hos Karines bestemor, men husker noe av den. ¶
–Men jeg kan sangen de brukte å synge til barna når de skulle sove. – Tullan, lullan, tupakkarulla … synger Anna. ¶
Etter å ha fisket og spist pølser legge Karine seg til å sove. Hun drømmer om bestemors regle … maanantai, tiistai … ¶
Jakten fortsetter ¶
Det må jo være noen her i Børselv som husker den gamle regla, tenker Karine. Kanskje jeg må spørre noen av de eldre? På kventreffet er det jo mange som kan det gamle språket. ¶
Kventreffet er på Bungalåven, en gammel fjøs som er bygget om til kafe. Her møtes folk for å spise saltkjøtt, rognboller og blodklubb. Men det viktigste av alt er at her møter de andre de kan snakke kvensk med. ¶
På kventreffet møter Karine, Egil. Kanskje han kan hjelpe? –Jeg forsøker å finne en gammel regle som bestemor pleide å fortelle, den handler om ukedager, forteller Karine. –Jeg har nå hørt litt om disse ukedagene, svarer Egil. –Var det den som begynte med maanantaina? –Ja, svarer Karine. – Tiistaina tikkhuun tukkiit , det er noe sånt jeg har hørt, sier Egil. – Keskiviikkona keittäät, tuorestaina syöä , kan jeg huske. Jeg kan ikke huske hva man skulle gjøre på fredag og lørdag, sier Egil. ¶
– S å fint at Egil husket litt mer av regla, tenker Karine der hun sitter hjemme foran tven og spiser kjeks og drikker melk. Sassy har hoppet opp på fanget hennes. Han vil også ha kjeks. ¶
Det er en fin sommerkveld. På denne tiden av året går sola ikke ned, men skinner døgnet rundt. Derfor kalles Finnmark ofte også for midnattsolens land. ¶
Karine har problemer med å få sove. Lyset er hun vant til, men regla slipper ikke taket. De hun endelig sovner drømmer hun om den. Maanantaina… ¶
–Kanskje bestemor husker mer nå når hun har funnet flere dager? tenker Karine. ¶
–Hei, bestemor, sier Karine. ¶
–Hei, svarer bestemor. ¶
–Hvordan går det med foten din? ¶
–Det går bra. ¶
–Jeg har funnet en ny setning av regla du fortalte meg. Det er sånn: Keskiviikkona keittäät … husker du mer av regla nå? ¶
–Nei, svarer bestemor. ¶
Å jeg må få bestemor til å huske mer. Sa ikke Egil noe om torsdagen også? Da husker bestemor alle dagene til og med torsdag. Tuorestaina tungan tukkiit … Men så vil ikke bestemor mer. Hun er trøtt. ¶
Drømmen  ¶
Kine og Karine overnatter ofte hos hverandre. De skøyer og ler og prater om alt mulig til langt på natt. Men denne gangen tenker Karine mest på den gamle regla hun ikke har klart å finne. ¶
–Vi mangler jo enda tre av ukedagene, kanskje vi bare skal glemme hele regla, tenker hun. Men det synes ikke Kine, og ikke Karine heller, egentlig. De må jo få til en kvensk rapp. ¶
Men så skjer det noe merkelig. Da Karine titter i speilet ser hun ikke seg selv, men ei jente i gamle klær. Det ligner på bestemor som barn. ¶
–Hva var det? ¶
–Har jeg begynt å bli sprø? tenker Karine. ¶
Den natta drømmer Karine mye. Hun ser et stort jorde der noen barn leker. Det må være i gamle dager for barna har andre klær enn de man bruker nå for tiden. De løper og hopper og leker at skjell fra fjæra er forskjellige dyr. ¶
I drømmen ser hun igjen jenta som ligner på bestemor som ung. Jenta sier regla Karine jakter på. Maanantaina… Tiistaina… helt frem til torsdag. Akkurat da kommer mamma og vekker Karine. – Du må stå opp. Jeg har laget frokost. Dermed får ikke Karine vite resten av regla i drømmen. ¶
Løsningen  ¶
Karine vekker Kine. –Vi må ut og sykle. Hun forteller Kine om drømmen. –Det var en rar drøm, sier Karine. Kine synes også det. ¶
Karine er sikker på ut hun har sett jordet i drømmen før. –Vi må ut og lete, Kine. Så sykler de av gårde gjennom bygda. Plutselig bråstopper de. – Der er jordet, sier Kine. –Det var dette jordet jeg så i drømmen. Vi må ta bestemor med hit. Kanskje hun husker mer da. ¶
Mamma og Karine henter bestemor på gamlehjemmet. De kjører til jordet. Med seg har de et bilde av husene som sto der før i tida. Det var mange små tømmer hus som de som bodde der hadde bygget selv. De hadde et hus til å bo i, et til å lagre mat i, et annet til å lagre ting i, en sauna eller badstue til å bade i og en torvgamme eller fjøs til dyrene. ¶
–Der er huset der bodde i, og der bodde Antin-Kirsti, sier mamma. ¶
–Se Karine der er huset som bestemor vokste opp i. ¶
–Husker du nå den gamle regla, den om ukedagene, spør Karine. Og der ute på jordet husker bestemor alle ukedagene, og hva man skulle gjøre da. For regla handler egentlig om å lage pølser. Den forteller om alt man gjør helt fra man fyller kjøttmassen i tarmer på mandag, til man tørker seg om munnen på søndag etter å ha spist pølsene. ¶
Til slutt synger bestemor heler regla. – Endelig! Nå kan vi snart spille inn rappen, tenker Karine. Nå har hun både hele teksten og inspirasjon til melodien. ¶
Regla og sangen  ¶
–Kvensk er et kult språk! tenker Karine da hun og venninnene går til skolen første skoledag etter sommerferien. Hun og Kine har fått skrevet ned teksten til regla og laget melodi til den. Det blir en låt med trøkk i. Og selv om den bare handler om pølser høres den utrolig kul ut på kvensk. ¶
Litt senere på høsten får Karine og Kine komme i studio og spille inn låten. Dyktige musikere og lydteknikere hjelper dem, og i god tid før jul ligger CDen klar for salg, Den første kvenske poplåten er blitt til. Og når to andre ungjenter lager en musikkvideo til låten føler Karine og Kine at seg litt som store artister de har sett på tv. ¶
Oppsummering på norsk  ¶
Denne avhandlingen forsøker å se på samspillet mellom bruk av lokale hjelpertradisjoner utenfor helsevesenet og offentlige psykiske helsetjenester i Finnmark og Nord-Troms, og reiser spørsmålet om et eventuelt større samarbeid mellom tradisjoner. Den forsøker derfor å se nærmere på hva lokal hjelpertradisjon i disse samiske og multikulturelle områdene består av i dag, hvor utbredt bruken er blant pasienter, og om det er et ønske blant dem om en større integrasjon av lokal tradisjon i det offentlige helsevesenet. Den forsøker også å se på om lokal tradisjon og virkelighetsforståelse allerede kan delvis være integrert i helsevesenet gjennom arbeidet til terapeuter med en bakgrunn fra denne landsdelen. ¶
Bakgrunn  ¶
Ideene som har ledet til avhandlingen springer ut fra erfaringer jeg hadde som turnuskandidat i ¶
Kautokeino tidlig på nittitallet, og senere som assistentlege ved en psykiatrisk poliklinikk i ¶
Lakselv, innerst i Porsangerfjorden i Finnmark. Under denne tiden forstod jeg at mange pasienter hadde kontakt med helbredere, ofte kalt hjelpere i dette området, og jeg fikk etter hvert anledning å bli kjent med noen av disse. Jeg skjønte også gradvis at folk hadde en livserfaring og opplevelse som kunne stå i kontrast til den form for vitenskapelige tenkning som danner grunnlag for skolemedisin, noe som talte for en refleksjon over ulike sider av helsearbeid i området. En slik refleksjon synes også å gradvis få et økende fokus i helsetjenestene i landsdelen, blant annet med opprettelsen av et kompetansesenter for psykisk helsevern blant den samiske populasjonen (SANKS) og et forskningsmiljø for komplementær (eller alternativ) medisin ved universitetet i Tromsø (NAFKAM). Til tross for disse tiltak synes lokal hjelper- og helbredertradisjon fortsatt å bli viet lite oppmerksomhet i helsetjenestene i dag, noe som forskning hadde vist før oppstart av dette prosjektet. Denne situasjonen er særlig merkverdig da hjelpertradisjonen er kjent for å være en sentral del av samisk kultur og samarbeid med lokal tradisjon er anbefalt av Verdens Helse Organisasjon, og viet stort fokus i den transkulturelle psykiatrien internasjonalt. ¶
I 2004 hadde jeg anledning å reise tilbake til Alaska der jeg selv vokste opp, og fant at tradisjonelle helbredere fra flere urbefolkningsgrupper var representert ved enkelte sykehus og klinikker der. Jeg reiste tilbake til Norge med en tanke om at dette kanskje kunne være en ide for samiske områder. Her ble jeg anbefalt fra flere hold å undersøke om pasientene ønsket et helsevesen som også inkluderte hjelpere, og i så fall hvordan de mente dette best kunne gjøres. ¶
Dette var starten på en vei inn i forskningens verden som skulle vise seg å være lenger enn opprinnelig antatt, ikke minst fordi spørsmålet var nært knyttet til flere beslektede temaer som det også var naturlig å se på. ¶
Studien  ¶
Studien har et særlig fokus på samisk tradisjon, i hovedsak fordi det er en særlig oppmerksomhet rundt helsetjenester til den samiske befolkningen, og det er kjent at en helbredertradisjon er velbevart i samiske miljøer. Men helbredertradisjoner eksisterer også innenfor norske og kvenske samfunn, og det er kjent å ha vært en utstrakt bevegelse og utveksling mellom befolkningsgrupper på dette området. Selv om denne studien fremhever unike sider med samisk kultur, kan deler av dette også gjelde for sider ved den multikulturelle befolkningen i området, særlig når mange har både samisk, kvensk og norsk bakgrunn. ¶
Jeg syns også det er viktig å si, særlig fordi jeg selv kommer utenfra, at jeg ikke ser meg selv som noen spesialist på samisk eller nordnorsk kultur og tradisjon. Studien oppstod på bakgrunn av en opplevelse av en klar avstand mellom offentlig helsevesen og lokal hjelpertradisjon, noe jeg som helsearbeider synes var merkverdig, kanskje nettopp fordi jeg kjente så lite til lokal historie. Jeg er verken samfunnsviter eller historiker, men har forsøkt så godt som mulig å forstå mer av denne situasjonen, og stille et åpent spørsmål til om et større møte mellom tradisjoner kan være hensiktsmessig. Studien forsøker på ingen måte å gi noen endelig svar på spørsmålene her, men heller å antyde enkelte perspektiver som kan være relevant i møtet mellom vestlig og lokal behandlingstradisjon. ¶
Artiklene er basert på samtaler med brukere av psykiske helsetjenester, deres terapeuter innenfor helsevesenet og deres hjelpere utenfor det offentlige helsevesenet (totalt 25 personer), og en spørreundersøkelse blant 186 pasienter. Spørreundersøkelsen har sett særlig på bruken av lokal tradisjon blant pasienter. Samtalene har fokusert på forståelsesrammen i lokal tradisjon, møtepunkter med psykiatri, og behandlingsmetoder til terapeuter i helsevesenet som selv har en samisk eller lokal bakgrunn. En samisktalende medarbeider som kommer fra området har selv foretatt mange av intervjuene, og bidratt i stor grad til denne studien. ¶
Hjelpertradisjon før og nå  ¶
Den første artikkelen ser på hva som er kjent av den førkristne helbredertradisjonen i samiske samfunn, en tradisjon som oftest er forstått som sjamanistisk. Den ser på denne praksis og dens beslektskap med andre arktiske tradisjoner, og på den historiske undertrykkelsen som skjedde gjennom kirkens virksomhet på sytten hundretallet. Artikkelen ser på mulige paralleller mellom førkristen tradisjon og dagens hjelper tradisjon. ¶
Artikkelen ser også på ulike endringer som helbredertradisjonen kan ha gjennomgått over tid, blant annet gjennom møtet med kristendommen, andre tradisjonelle medisinske systemer, og i dag i enkelte forsøk på en revitalisering av eldre tradisjoner. Den poengterer at samisk tradisjon ofte har vært praktisert i det stille av personer som ikke ønsket oppmerksomhet rundt deres praksis, eller penger for arbeidet. Selv om disse aspekter er i endring i dagens samfunn, er de viktige sider som kan farge møtet med et offentlig helsevesen basert på andre prinsipper. ¶
Sentrale resultater i spørreundersøkelsen  ¶
I spørreundersøkelsen sa over halvparten av pasientene at de hadde oppsøkt hjelp utenfor helsevesenet. Dette var mest vanlig hos pasienter med samisk bakgrunn der 67% sa de hadde søkt hjelp utenfor helsevesenet. Lokal hjelpertradisjon var den formen for hjelp som var mest brukt. Denne tradisjonen inkluderte telefonkontakt med hjelper, håndspåleggelse og lesing, en lokal tradisjon der spesielle ord, kjent bare av de innen tradisjonen, sies i forbindelse med sykdom. Vi fant lite som skilte de som brukte hjelpere fra andre pasienter, sannsynligvis fordi bruken er generelt utbredt gjennom hele befolkningen. Det som imidlertid kom frem var at de som søkte hjelp utenfor helsevesenet hadde et større fokus på det religiøse eller åndelige i deres egne liv. Disse pasientene var også mindre tilfredse med tilbudet innen psykisk helsevern, noe som kan skyldes sentrale forskjeller i verdensanskuelsen innen tradisjonell helbredelse og vestlig medisin. ¶
Møtepunkter mellom tradisjoner  ¶
Terapeuter innen psykisk helsevern var viktige deltagere i studien. De som selv har samisk bakgrunn, eller er vokst opp i de multikulturelle områdene i Finnmark og Nord- Troms, har ofte vært i mindretall ved klinikkene, men kan ifølge studien fungere som viktige bindeledd mellom tradisjoner. Enkelte terapeuter kunne kontakte hjelpere når de ble bedt om dette av pasienter, eller foreslå at pasienter oppsøke en hjelper når de hadde drøm, syner eller opplevelser med symbolikk fra samisk tradisjon. Flere terapeuter integrerte lokal virkelighetsforståelse i deres psykoterapeutisk arbeid. Eksempler på dette var blant annet i møter med pasienter som opplevde kontakt med avdøde slektninger. Her kunne denne erfaringen bli anerkjent som reell innen samisk virkelighet, en anerkjennelse som samtidig er i tråd med forståelser innen den transkulturelle psykiatrien. ¶
Terapeutene snakket om viktigheten i deres eget arbeid av å skape tid, rom og en atmosfære der klienter kunne dele deres egne erfaringer og forståelser av problemet. Enkelte terapeuter inkluderte hele familien i terapi, hadde et fokus på kroppen, brukte avspenningsmetoder, visualiseringsteknikker eller drømmearbeid. Andre ønsket å utvikle terapiformer som kunne foregå i naturen eller integrere joik i terapi. Mens disse tilnærmingene er beslektet med lokal kultur og hjelper tradisjon, er de ikke integrert ved mange av klinikkene på en overordnet måte, noe som var særlig tydelig for meg med tidligere erfaring fra en lokal poliklinikk. ¶
Til tross for en mer helhetlig psykoterapeutisk orientering, brukte ikke terapeutene tilnærminger som hadde en direkte spirituell basis, noe som oftest er en del av lokal helbredertradisjon. Dette skiller deres arbeid fra terapeuter med urbefolkningsbakgrunn og en vestlig skolering i Canada som kan eksempelvis bruke bønn, seremoni eller inkludere tradisjonelle helbredere i sitt eget arbeid med klienter. ¶
Flere terapeuter gav uttrykk for en opplevelse av konflikt mellom deres egen kulturelle bakgrunn og perspektiver innenfor helsevesenet, og mente det var nødvendig med et bredere perspektiv innen psykisk helsevern. Fokuset på det diagnostiske systemet var noe som ble sett på som uhensiktsmessig i mange situasjoner, og kunne lett feilanvendes i møtet med samisk virkelighet. ¶
Selv om noen terapeuter kunne anbefale at pasienter oppsøkte hjelper, var ikke dette vanlig, og terapeuter var ofte usikker på retningslinjer i forhold til samarbeid/kontakt med lokal hjelpertradisjon særlig fordi det på institusjonsnivå ikke var noen standpunkt i forhold til et samarbeid med hjelper tradisjonen. ¶
Tanker om integrering – ulike perspektiver  ¶
Mellom 75 og 80 prosent av pasientene med samisk bakgrunn svarte i spørreundersøkelsen at de ønsket en integrering av lokal hjelpertradisjon i helsevesenet. Til tross for dette klare ønsket om en integrering, var det flere i intervjuene som reiste spørsmål til hvorvidt det var mulig å utføre helbredelsesarbeid i en klinikksetting. Flere anbefalte større dialog mellom tradisjonene. ¶
Perspektivene som kom frem viser at det er viktig å være oppmerksom på de ulike rammer og verdensbilder som vestlig og lokal behandlingstradisjon har vært praktisert i, og den historiske ubalansen som har oppstått mellom dem. ¶
Noen oppsummerende betraktninger  ¶
Det synes å være et klart og tydelig hinder i en god dialog og et fleksibelt møte mellom offentlig og lokal behandlingstradisjon, noe som resulterer i spenninger innenfor helsevesenet og i de møtene en del pasienter har med helsevesenet. Dette kan ha mange årsaker som strekker seg tilbake til undertrykkelsen av samisk religion på syttenhundretallet og videre fram til fornorskningsprosessen. Det kan også ha sammenhenger med skolemedisinens forståelsesramme, noe som vanskeliggjør et åpent møte med en behandlingstradisjon som er basert på en mer spirituell livsforståelse, og en vektlegging av sammenhenger og helhetsforståelser. ¶
Et bredere møte mellom tradisjoner og en inklusjon av lokal hjelper tradisjon kan ha viktige fordeler for pasienter og helsevesenet som helhet, og er ønskelig blant flertallet av samiske pasienter. Det er også i tråd med anbefalinger om helsetjenester i multikulturelle og ikke vestlige områder. Samtidig er det svært viktig å ta hensyn til den lokale rammen hjelpertradisjonen er praktisert i. Å møte begge disse punktene er en klar utfordring som kan kreve en større dialog mellom utøvere fra begge tradisjoner. Noen første skritt kan være å åpne for et samarbeid der pasienter skulle ønske det, og muligheter for møter mellom tradisjoner der broer kan bygges på tvers av bakgrunn. ¶
SAMMENDRAG ¶
Denne avhandlingen baserer seg på etnografiske studier av tradisjonelle kunnskaper i ¶
Sirbmá-området, hvor folk tradisjonelt har levd av jordbruk, reindrift, laksefiske, innlandsfiske i vann og jakt. Disse levemåtene har avstedkommet kunnskaper, som uttrykkes i praksiser, fortellinger og som fremstilles i begreper. Kunnskap artikuleres gjennom bruken. Kontinuitet som er skapt over tid, kan arbeides frem i forvaltningens praksiser, ved å ta i bruk fortellinger, praksis og praksisfellesskaper. Dette innebærer rom for fleksibilitet. ¶
Noen fortellinger fungerer som veivisere for hvordan mennesker skal opptre i gitte situasjoner. Andre fortellinger dreier seg om fortrengninger fra områder, og mangel på forståelse for lokalbefolkningens levemåter. Felles for alle disse fortellingene er at de bringer fram kunnskaper. De befinner seg i et sosialt rom, som gjør at fortellinger henvender seg til andre fortellinger, og utløser nye fortellinger. ¶
Tradisjonelle kunnskaper er godt synlige gjennom praksiser i laksefiske. Denne avhandlingen synliggjør en kontinuitet i praksiser og praksisfelleskaper. Kunnskaper kommer til uttrykk i observasjoner som folk gjør ved å være på Deatnu, og gjennom relasjoner som de har til laks. Det dannes også forskjellige relasjoner gjennom ulike fiskemetoder, og Deatnu erfares dermed ulikt av ulike aktører. Samiske begreper som beskriver vannmengden i Deatnu får ulik betydning ut i fra hvordan og hvor i elva det fiskes. Deatnu blir til gjennom praksiser, observasjoner og fortellinger. ¶
Lokalbefolkningens kunnskaper om laks og om Deatnu har imidlertid ikke vært en del av kunnskapsgrunnlaget i den offentlige forvaltningen av Deatnu. Dette til tross for at det nå har vært lokalforvaltning i en del år. Bruk av tradisjonell kunnskap i forvaltningen av samiske og andre urfolks områder er slått fast i internasjonale konvensjoner og i ¶
Naturmangfoldloven. ¶
Det kan tyde på at det er problematisk å innføre tradisjonelle kunnskaper i forvaltningen uten at praksisene i forvaltningen endres. Tradisjonelle kunnskapspraksiser er forskjellige fra de praksiser som forvaltningen i dag bruker. Dersom tradisjonelle kunnskaper skal kunne tas i bruk i den offentlige forvaltningen, må forskjellene mellom kunnskapspraksisene erkjennes. Det må gis rom for forskjeller, samtidig som de også kan være inngangsporten til kunnskapene. ¶
Denne avhandlingen undersøker felles og kulturspesifikke risiko- og beskyttelsesfaktorer for internaliseringsvansker (angst- og depresjonssymptomer) hos samiske og ikke-samiske ungdom. Dette er en tverrsnittstudie, og data er hentet fra ungdomsundersøkelsen ”Ungdom og Helse” som ble gjennomført blant 10 klassingene i ungdomskolene i Nord Norge i 2003-2005. Utvalget består av 4449 ungdom der 450 (10 %) var samer 3999 (90 %) var ikke-samer. ¶
Funnene fra avhandlingen viste følgende: (1) Det var ingen forskjeller mellom samer og ikke-samer på symptomnivå i internaliseringsvansker; (2) Sterk etnisk identitet, etnisk diskriminering og tap av samisk språk viste seg å være kulturelle risikofaktorer assosiert med økende grad av internaliseringssymptomer; (3) I en familiesosialiserings kontekst, var det mest likheter, men også noen kulturelle forskjeller i hvilke familiefaktorer som var assosiert med internaliseringssymptomer; (4) Å delta i kulturelle aktiviteter og etnisk stolthet var identifisert som kulturelle beskyttelsesfaktorer og hadde sammenheng med reduksjon av symptomer; (5) Kjønnsforskjeller ble avdekket i begge etniske grupper både når det gjaldt symptomnivå og også i hvilke risiko og beskyttelsesfaktorer som var assosiert med symptomer; (6) Felles beskyttelsesfaktorer, som for eksempel tro på egen mestring, ser ut til å forsterke effekten av kulturelle beskyttelsesfaktorer. Funnene fra avhandlingen indikerer både likheter og forskjeller hos samer og ikke-samer når det gjelder internaliseringssymptomer, samt at det også viser at de unike erfaringene urfolksungdom har, er relatert til angst- og depresjonssymptomer. Integreringen av kulturelle beskyttelsesfaktorer sammen med de mer generelle beskyttelsesfaktorene er viktig når fokuset er psykiske plager og utvikling hos ungdom. ¶
Gjennom en case study av historiene til fem samiske immigrantkvinner fra den norske siden av Sápmi teoretiserer denne studien samisk-amerikansk migrasjon og subjektivitetsdannelse ved hjelp av begrepet diasporisk urfolksidentitet [diasporic indigeneity]. Generelt er materiell kultur og kunstnerisk og tekst-basert produksjon viktig for bevaring av minner og kulturell meningsdannelse. I en samisk-amerikansk kontekst finnes ofte få slike materielle kulturbærere, og historiefortelling utgjør den viktigste delen av den diasporiske urfolksidentiteten. Denne studien har et dobbelt siktemål: (1) å vise og reflektere over at muntlig familie-og lokalsamfunnsbasert historiefortelling er en vesentlig del av en diasporisk urfolksidentitet i samisk-amerikansk kontekst; (2) å vurdere spesifikt samiske metoder og tilnærmingsmåter innenfor en bredere ramme av urfolksmetodologi, etikk og tolkning hvor muntlig historiefortelling møter de tre mediene: tekst, fotografi og video. Artiklene illustrerer en metodisk tilnærming til narrativ forskning som gjør bruk av samiske begreper i et paradigme tilknyttet narrativ urfolksepistemologi. De intersubjektive forskningssamtalene og kollaborativt produserte livshistoriene blir tolket ved hjelp av et temporært og romlig narrativt rammeverk. Innenfor dette rammeverket knyttes de samiske kvinnenes historier til steder i Amerika og til steder i Sápmi. Disse historiene binder en ofte fortiet og skjult fortid til en uttalt og meningsfull nåtid. Avhandlingen utgjør en del av et pågående trans-Atlantisk prosjekt der de kollaborativt utviklede livshistoriene vil bli utgitt i form av digital tekst, fotografi og video på en web-basert, interaktiv plattform. Denne delen av det pågående prosjektet, som inkluderer tekst myntet på et allment publikum på tre språk, har som mål å imøtekomme et sterkt uttrykt ønske innen urfolksstudier om å dele kollaborativt produserte kunnskaper med ulike lokalsamfunn på en tilgjengelig og lokalt meningsfull måte. ¶
Bruk av samisk etnisitet som variabel i studier som sikter mot kvantitativ kunnskap om helse og levekår på populasjonsnivå i dagens Norge, utfordres av mangelfulle samisk-demografiske data og utydelige samisk-etniske grenser. Basert på et premiss om at samene kan begreps-festes som en etnisk gruppe som også er et urfolk, utforsker denne avhandlingen aspekter ved operasjonalisering, registrering og (selv)rapportering av samisk etnisitet på norsk side av ¶
Sápmi. Hensikten var å bidra til mer systematisk kunnskap om og forståelse for forhold som kan ha betydning for design, resultater og fortolkninger av populasjonsbaserte studier som involverer mønstre i samers helse og levekår. ¶
Avhandlingen anvender empiriske data fra Sametingets valgmanntall i Norge for tidsrommet 1989-2009 (Paper I), fra Norges folketelling for 1970 (Paper II), samt fra SAMINOR-studien; en befolkningsbasert helse- og levekårsstudie utført i 2003/2004 i utvalgte rurale områder med samisk og ikke-samisk bosetning i Norge (Paper II og III). Resultatene viser hvordan samisk etnisitet kan måles på ulike måter, og hvordan både selve etnisitetsmålene og (selv-)rapportert samisk etnisitet basert på slike mål, kan endres over tid. Valget av samisk etnisitetsmål kan ha merkbar effekt på studiepopulasjoners størrelse og geografiske profil, men synes å ha mindre betydning for utfall av sammenligninger av levekår hos den samiske og den øvrige befolkningen i samme område. Den overordnede diskusjonen vektlegger at epidemiologiske studier som anvender samisk etnisitet som variabel, må ta høyde for intern-samisk variasjon og for kompleksiteten ved krysskulturell forskning; forstått som det å studere etnisk definerte populasjoner. ¶
Avhandlingens hovedbudskap er at det ikke var mulig å foreslå en entydig løsning vedrørende operasjonalisering av samisk etnisitet. Det argumenteres imidlertid for at en nøkkelutfordring er å avveie mellom målene 'Samisk språkforbindelse' og 'Selvidentifikasjon som same'. Det argumenteres også for at bruk av samisk etnisitet som variabel påkaller særskilt bevissthet ikke bare om hvordan studier utføres, men også om hva som er hensikten med hver studie og om forskningsståsted for aktører som er involvert i de ulike fasene av slike studier. I sum tilbyr avhandlingen et systematisk overblikk som kan gjøre det enklere å kommunisere meningsfullt om resultater framkommet ved bruk av samisk etnisitet som variabel; at det blir mer gjennomskuelig hvem vi snakker om når temaet er helse og levekår i en populasjon som verken er gitt eller enhetlig.  ¶
spesielt etter at Senter for samisk helseforskning ble etablert i 2001. Forut for oppstarten av virksomheten ved senteret ligger ulike offentlige dokumenter til grunn. Fra 1995 foreligger ¶
NOU 1995:6 Plan for helse- og sosialtjenester for den samiske befolkningen i Norge . Dette dokumentet er det første offentlige dokumentet som tok for seg behovet for å få på plass en helse- og sosialtjeneste for den samiske befolkningen. Utredningen satt søkelyset på behovet for mer kunnskap om samenes helse- og levekår og det ble foreslått at det burde igangsettes en forskningsmessig innsats på dette området. Den begrensende vitenskapelige kunnskapen omkring samenes helse og levekår ikke bare i Norge, men også i Norden og Russland, ble sett i kontrast til mengden av detaljert informasjon om helse og levekår som var og er tilgjengelig for urbefolkning populasjoner i det cirkumpolare området.  ¶
Forutsetningen for å få i gang forskning på helse og levekår i de samiske områder var en stor og representativ helseundersøkelse. Denne ble gjennomført i årene 2003-4 i samarbeid med ¶
Statens Helseundersøkelser (SHUS), nå Nasjonalt Folkehelseinstitutt. Helseundersøkelsen i områder med samisk og norsk bosetting ble kalt SAMINOR (til sammen 24 kommuner i ¶
Nord-Norge og Trøndelagsfylkene). Denne studien har vært hovedsatsingen for senteret. ¶
Invitasjon ble sendt til cirka 28 000 personer i alderen 30 og 36-79 år. I alt deltok nesten 17 000 personer (61 prosent). Geografisk omfatter undersøkelsen kommuner der 5-10 prosent eller mer av befolkningen i Folketellingen 1970 hadde en eller flere besteforeldre med samisk språk. I tillegg til spørreskjemainformasjon ble det gjennomført noen fysiske målinger og tatt blodprøver som nå oppbevares i en egen biobank. ¶
I mange vestlige samfunn, har etniske minoriteter og urbefolkningsgrupper blitt utsatt for assimilasjon, rasisme, segresjon, etnisk diskriminering og mobbing. Møtet med det vestlige samfunnet har for mange urbefolknings grupper hatt store helsemessige konsekvenser. Den samiske befolkningen ble forsøkt assimilert (gjennom fornorskningsprosessen), noe som har ført til at store deler av den samiske befolkningen (særlig på kysten) mistet sitt samiske språk og identitet. Selv om den historiske fornorskningsprosessen er over, og vi i dag ser en revitalisering av samisk kultur og identitet i mange samiske områder, har for eksempel etnisk diskriminering av samer i liten grad blitt behandlet i relasjon til helse. ¶
Det overordnede målet for denne avhandlingen er å studere prevalensen av selvvurdert etnisk diskriminering og mobbing blant samer, kvener og etniske nordmenn. Videre å studere om det er en hypotetisk link mellom etnisk diskriminering og helse, og hvis så, studere denne assosiasjonen. Selvvurdert helse (SRH) og psykisk stress (HSCL-10) ble benyttet som helse indikatorer. Helt til sist i avhandlingen blir 19 personlige verdier studert og analysert. ¶
En forutsetning for å kunne si noe om den samiske befolkningen ligger i å kunne definere hvem som er samer og hvem som er ikke-samer. Siden etnisitet ikke blir registrert i offentlig register i Norge, har operasjonalisering av etnisitet hatt stor betydning for våre analyser. ¶
SAMINOR studien har vært viktig i arbeidet med å klargjøre ulike definisjoner av samisk etnisitet og tilhørighet. Ved å lage flere kategorier av samisk etnisitet har vi sett at ulikheter i den samiske befolkningen og mellom samer og majoritetsbefolkningen trer tydeligere frem med hensyn til etnisk diskriminering, helse og personlige verdier. ¶
Funnene i vår undersøkelse tyder på at en stor andel av samene opplever diskriminering på grunn av sin samiske bakgrunn. Rundt 4 av 10 samisktalende menn og 1 av 3 samisktalende kvinner hadde opplevd å bli diskriminert. Videre er det samer som bor utenfor de definerte samiske språkområdene som rapporterer høyest nivå av diskriminering. På spørsmålet om du har vært utsatt for mobbing generelt, svarer de samiske respondentene at de har blitt dobbelt så ofte utsatt for det i sammenligning med majoritetsbefolkningen. Denne mobbingen har tidligere (inkludert oppveksten til respondentene) i størst grad foregått på skolen og det siste året (et år før undersøkelsens tidspunkt: 2003-04) skjedd i arbeidslivet og i lokal samfunnet. ¶
Samer rapporter også at diskriminerende bemerkninger er den mest vanlige formen for mobbing de har opplevd, i tillegg til baksnakking. ¶
I vår studie finner vi at samene rapporterer noe dårligere selvvurdert helsestatus (SRH) sammenlignet med etniske nordmenn. Videre viser funnene våre at etnisk diskriminering er assosiert med dårligere selvvurdert helse. Våre funn foreslår at diskriminering og lavere sosioøkonomisk status bidrar til denne ulikhet i selvvurdert helse mellom samer og befolkningen generelt. ¶
Samiske og kvenske menn rapporterer høyere nivå av psykisk stress enn etniske norske menn, mens blant samiske og ikke-samiske kvinner var det ingen signifikant forskjell i rapporteringen. Imidlertid rapporterte samisketalende kvinner mindre psykiske problemer som de har søkt hjelp for; enn de andre gruppene av kvinner. Generelt vet vi fra andre studier av urfolk at etnisk diskriminering er sterk assosiert med dårligere mental helse. Vår studie støtter opp om dette og viser at det er en sterk assosiasjon mellom diskriminering og psykisk stress, målt med ’Hopkins Symptoms Check List’ (HSCL-10). Imidlertid rapporterte samer som var diskriminert noe lavere stress nivå enn etniske nordmenn. ¶
Siste del av denne avhandlingen omhandler 19 spørsmål om verditilknytning (Appendiks B). ¶
Tretten av disse spørsmålene er kun spurt til dem med samisk bakgrunn. Fra de 19 verdiene, rangerer de samiske respondentene følgende fem verdier som viktigst: (i) naturen (ii), bruk av naturen (iii) familietradisjoner, (iv) tradisjonelle samiske næringer og (v) samisk språk. På den andre siden, vektlegger de moderne samisk kunst og Sametinget som minst viktig for dem. Gjennom bruk at faktoranalyse ble fire dimensjoner identifisert: ”tradisjonelle samiske verdier”, ”moderne samiske verdier”, ”kontakt med naturen” og ”opplevelsen av marginalisering”. Alle disse fire dimensjonene reflekterer viktige aspekter ved dagens samiske samfunn. ¶
Avhandlingens struktur  ¶
Avhandlingen består av en introduserende del 1 skrevet på norsk, og en del 2 med publiserte artikler, to publisert på engelsk og én på samisk. Artikkelen som er publisert på samisk, er oversatt til engelsk for bruk i foreliggende artikkelsamling. Kombinasjon av norsk og engelsk gir mulighet for sammenhengende lesning av avhandlingen. Dette er et språkvalg som henger sammen med universitetets og tidsskriftenes språkbeherskelse eller språkvalg, og videre med intensjonen om å nå en videre leserkrets. ¶
Nå er det slik at reindriftssamenes siidautøvelse omgis og påvirkes av ulike framstillinger og beslutninger både innad i siidasystemet og på nasjonalt og internasjonalt nivå. Noen vil antakelig mene at alt materiale burde vært oversatt til alle tre språk, eller i alle fall til samisk. Det er et arbeid som er blitt begrenset av ressurser avsatt til oversettelsesarbeid. Under arbeidet med avhandlingen er på den annen side en del av grunnmaterialet, delvis om tidligere siidaer og delvis om tradisjonell reindriftssamisk kunnskap, publisert på samisk. ¶
Takkeord  ¶
Det er ikke enkelt å si når og hvordan mitt doktorgradsprosjekt kom til som noe som var mulig og viktig, og således når det egentlig startet. Det hele har bestått i en gradvis og vekselvis læring av både arbeid med rein og en teoretisk tilnærming til dette feltet, og videre å danne seg et bilde av hvorfor og hvordan knytte disse ulike kunnskapsformene sammen. Nå når jeg har kommet så langt som til det fullførelsen av arbeidet står for, er anledningen kommet til å tenke tilbake på det som har brakt meg dit jeg er. ¶
Først og fremst tenker jeg på det gode ved at jeg hele tiden har hatt mulighet til å skifte mellom ulike miljø med sine spesifikke samtaler og gjøremål. Min arbeidsplass, Samisk Høgskole, er plassert så å si i hjertet av mange siidasamfunn, og det har vært enkelt å tre ut i omgivelser med stadig pågående samtaler om rein og forhold i arbeidet med rein. Omvendt har Samisk ¶
Høgskole med sine studietilbud i reindriftsfag åpnet dørene for reindriftsungdom og øvrige reindriftsutøvere, og deres erfaringer og kunnskap har fått strømme inn og berike institusjonens lærings- og samtalemiljø. Så har jeg også vært i den heldige situasjon at jeg har fått delta i Ealát-prosjektets faglige seminarer og diskusjoner. Gjennom dets vidtspennende nettverk har jeg fått anledning til å bli kjent med mange ulike faglige tilnærminger til forhold som har betydning for reindriften, og også med representanter for ulike reindriftsfolk fra mange nordlige områder. ¶
Doktorgradsarbeidet er gjennomført i tilknytning til programmer og veiledning ved Universitetet i Tromsø. Takk til min veileder Ragnar Nielsen for hans tålmodige og velvillige støtte for å få arbeidet mitt fullført. ¶
Under mine forberedende ansatser til å få noe ned på papiret har mine kolleger ved Samisk Høgskole vært til stor støtte med sine parallelle studier og diskusjoner. Inger Marie Gaup Eira, Ellen Inga Turi, Svein D. Mathiesen ja Ole ¶
Henrik Magga spesielt i tilknytning til Ealát-prosjektet, Mathis Bongo spesielt i tilknytning til utarbeidelse og gjennomføring av studietilbud for reindriftsutøvere og Nils Oskal i tilknytning til vårt samarbeid over lang tid. ¶
Forøvrig tenker jeg på de mange andre i miljøer der samtalene har dreid seg om rein og siidaer, og der samtaler og diskusjoner har dreid seg om spørsmål som angår forskning og studietilbud. ¶
Endelig dreier tankene seg mot arbeid og forpliktelser som under mitt arbeid med avhandlingen er blitt utført hjemme og i siidaen av min familie, og som for min del sannsynligvis hadde forblitt ugjort eller slett utført. ¶
Kort sammenfatning  ¶
Begrepet siida er kjent over hele Sápmi. Så langt tilbake i tid vi kan vite, har siidaer vært der som noe som vi kan forstå som samiske lokalsamfunn. Det som i dag gjenstår av videreførte næringsutøvende og levemåtepraktiserende siidaer, er siidaer som har arbeidet med reinflokker som sitt sammenbindende element. Denne siidatradisjonen har vært levende frem til i dag spesielt i ¶
Kautokeino- og Karasjokområdet i Norge, det vil si i det området hvor det foreliggende studiet er gjort. Imidlertid lever den fortsatt i krysspresset mellom representasjonen av tidligere østlige siidaer i litteraturen og den forvaltningsmessige praktisering av reindriftsloven. Bildet av en fasttømret organisering i de østlige siidaer og opphør av de såkalte veidesiidaene har usynliggjort forbindelseslinjene mellom tidligere og dagens siidaer og også ført til oppfattelse av siidasystemet som ikke-eksisterende. Reindriftslovgivningen har på sin side skapt og utviklet et alternativt reinbeitedistriktssystem. Etter at siidaen i prinsippet ble anerkjent ved reindriftsloven av 2007, har problemstillinger og forvaltningspraksis med opphav i reinbeitedistriktssystemet allikevel fått lov til å prege tilnærmingen til siidasystemet. ¶
For å kunne rehabilitere siidaer og siidasystemet er det ingen veg utenom å plukke opp og ta utgangspunkt i forbindelseslinjene som ligger i videreføringen av siidaer gjennom tidene. Det går ut på å ta utgangspunkt i siidasystemets egne begreper, forståelsesformer og prioriteringer. I dag dreier det seg først og fremst om å ekstrahere og fremlegge siidaers felles begrepsbruk og tradisjonelle kunnskaper i arbeidet med reinflokker, men også å rette blikket mot tradisjonelle anskuelsesformer som ligger bak praksisene i siidautøvelsen. ¶
Blant annet ligger i dette et grunnlag for å synliggjøre settinger og tilpasning i forholdet mellom siidautøvelsen og dens naturgitte omgivelser, og også problemstillinger og sider ved avklaring av forhold mellom siidaer i prosessen mot rehabilitering av siidasystemet. Fastsettelse av ytre rammer for reinbeitedistrikter og siidaer har tematisk sett vært et møtepunkt mellom reineierne og offentlig forvaltning, et møte som så langt ikke har hatt siidaers tradisjonelle kunnskaper og tenkemåter som sitt utgangspunkt og sentrum for oppmerksomhet. Det foreliggende studiet tar for seg eksempler på tradisjonell samisk livsanskuelse og måter å nærme seg siidaer ut fra deres egne begreper og praksiser. Som reingjeteren forholder seg til kantene av flokken så forholder disse tekstene seg til betydningsfulle aspekter av siidaer generelt og ikke til det indre liv i noen spesifikk siida. ¶
SAMMENDRAG  ¶
Reinsdyr ( Rangifer tarandus tarandus L. ) er en viktig del av samisk kultur og en viktig bestanddel av samisk tradisjonell kost. Data på rein som næringsmiddel for mennesker har vært mangelfulle i forhold andre husdyr.  ¶
Hovedmålet med denne avhandlingen var å øke kunnskapen om reinsdyr som matvare for mennesker, for å studere konsentrasjoner av fettsyrer, lipider, vitaminer, essensielle elementer og tungmetaller i kjøtt, lever, talg og benmarg fra rein i relasjon til anbefalt inntak. Vi har studert forskjeller mellom konsentrasjonene i kjøtt og de andre spiselige vev, samt effekter av geografisk variasjon og dyretetthet på disse konsentrasjonene. Denne avhandlingen er basert på prøver fra 131 rein fra 14 beitedistrikter fordelt på 4 fylker (Finnmark, Troms, Nordland og ¶
Sør-Trøndelag) i Midt- og Nord-Norge. ¶
Reinkjøtt inneholder høyere vitamin B12, jern, sink og selen konsentrasjoner i forhold til norsk biff, lam, sau, svin og kylling kjøtt. Reinkjøtt er magert, men en god kilde til docosapentaenoic syre (DPA) og α-linolensyre (ALA). Konsentrasjoner av DPA og ALA i reinkjøtt er sammenlignbare med det som er rapportert i krabbe, scampi, blåskjell, østers og ¶
DPA i torsk. I tillegg, inneholder en porsjon reinlever konsentrasjoner av vitaminer A, B9, ¶
B12, jern og selen som er høye nok til å dekke det daglige anbefalte inntaket (RDA). ¶
Forholdet ƩPUFA n-6/ ƩPUFA n-3 i kjøtt, talg og benmarg er innenfor RDA ratio på 3-9. ¶
Reintalg inneholder høye konsentrasjoner av vitamin B12, mens benmarg inneholder de høyeste konsentrasjoner av vitamin E og kalsium. ¶
Nivåene av de aller fleste næringsstoffene og tungmetaller i lever, talg og benmarg var betydelig høyre enn de som finnes i kjøtt. Konsentrasjoner av tungmetaller påvist i denne studien var generelt lave. De fleste vitaminkonsentrasjoner i leveren, talg og benmarg var signifikant positiv korrelert med konsentrasjonene i kjøttet. Positive korrelasjoner ble funnet mellom jern og kalsium, og vitamin B12 og sink. Nivåene i lever og kjøtt av både kadmium og arsen var positivt korrelert. ¶
Geografiske forskjeller i næringsstoffer og tungmetallkonsentrasjoner mellom enkelte beitedistrikter ble funnet. Vitamin E, selen, arsen og kadmium hadde størst geografiske forskjeller. Ingen klar geografisk trend ble observert, bortsett fra øst-vest gradient for arsen, med de høyeste konsentrasjonene målt i øst (nær den russiske grensen). Beitedistrikter med lav dyretetthet hadde i gjennomsnitt høyere selen enn de med middels og høy tetthet. ¶
Funnene fra denne studien tilsier at rein (kjøtt, lever, talg og benmarg) kan bidra betydelig til å få dekket anbefalte næringsstoffinntak for konsumentene. Videre, er konsum av kjøtt, lever, talg og benmarg fra rein ikke forbundet med noen helserisiko for forbrukerne i forhold til risiko for høyt inntak av tungmetaller. De geografiske forskjellene avdekket i denne studien var ikke store, og vil mest sannsynlig ikke ha noen innvirkning for forbrukerne. ¶
SAMMENDRAG  ¶
Avhandlingens tema er lesekompetanse hos tospråklige elever. Med utgangspunkt i læreplanens mål (L97Samisk) om funksjonell tospråklighet, er det foretatt en sammenligning av informantenes lesekompetanse på sine respektive språk. Tospråklighet representerer et mangfoldig felt, og derfor er den kontekstuelle beskrivelsen en viktig plattform for forståelse av resultatene. Den aktuelle konteksten kjennetegnes av elever fra tospråklige hjem i områder dominert av majoritetens språk, men i et miljø preget av vitalisering av minoritetens språk. ¶
Foreldrene har valgt minoritetsspråket som opplæringsspråk av flere gode grunner. ¶
Resultatene fra undersøkelsen av elevenes lesekompetanse førte til et samarbeidsprosjekt mellom skole, hjem og lærerutdanning. Målet med samarbeidet var todelt: For det første å få en felles forståelse av forskjellen på hverdagsspråk som brukes i daglig kommunikasjon og det kognitive/akademiske språket som er et grunnlag for å lykkes i skolens utdanning. For det andre hva skole og hjem i fellesskap kan gjøre for å styrke de språklige forutsetningene for utvikling av aldersadekvat lesekompetanse. ¶
Hovedfunnene i prosjektet kan samles og formuleres i tre veivisere som peker framover. Den første veiviseren retter oppmerksomheten mot kriteriene for valg av opplæringsmodell i den aktuelle konteksten, uavklarte roller mellom hjem og skole i samarbeidet og lokalsamfunnets og massemedienes rolle i vitalisering av minoritetsspråket. Den andre veiviseren peker mot forskningsprosjektet. Hjem og skole trenger en samarbeidspartner i sine felles anstrengelser fram mot målet om funksjonell tospråklighet for sine barn/elever. Den tredje veiviseren peker mot lærerutdanningens rolle i utdanning av kommende lærere. To områder peker seg ut på bakgrunn av arbeidet med avhandlingen. Det ene gjelder lærerutdannernes rolle i å formidle til studentene betydningen av å arbeide mot en utvikling fra hverdagsspråk til skolespråk. Det andre gjelder forholdet mellom tradisjonskunnskap og tradisjonelle læringsformer og den teoretisering som utvikling av det kognitive/akademiske skolespråket krever. ¶
